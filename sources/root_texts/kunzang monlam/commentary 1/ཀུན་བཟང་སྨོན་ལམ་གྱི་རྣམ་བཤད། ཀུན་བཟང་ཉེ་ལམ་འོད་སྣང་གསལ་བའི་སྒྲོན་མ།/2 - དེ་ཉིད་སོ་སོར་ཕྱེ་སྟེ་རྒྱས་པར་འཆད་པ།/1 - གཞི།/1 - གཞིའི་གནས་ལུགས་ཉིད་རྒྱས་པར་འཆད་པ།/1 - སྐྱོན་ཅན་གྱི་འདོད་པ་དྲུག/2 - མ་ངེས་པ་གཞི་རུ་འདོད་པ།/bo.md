direction: ltr

<5>(གཉིས་པ་མ་ངེས་པ་གཞི་རུ་འདོད་པ་ཡང་འཁྲུལ་ཏེ།) གཞི་མ་ངེས་པ་བཞིན་དེ་ལས་བྱུང་བའི་བརྗོད་བྱ་དོན་དང་རྗོད་བྱེད་ཚིག་ཀྱང་མ་ངེས་པས་རྗོད་བྱེད་ཀྱིས་བརྗོད་བྱ་མི་སྟོན་པ་དང་། དེ་གཉིས་འབྲེལ་མེད་དུ་ཐལ་བ། གཞན་ཡང་ལས་བཟང་ངན་རྒྱུ་འབྲས་ཐ་དད་ཀྱི་རྣམ་བཞག་ཀྱང་འཇོག་པ་མེད་པ་དང་། ཡང་ན་འབྲས་བུ་བཞིན་གཞི་རེ་འགའ་བ་དང་། གཞི་བཞིན་བེམ་ཆོས་རྣམས་ཀྱང་ཤེས་པར་ཐལ་བ་དང་། འཁོར་འདས་ཀྱི་རྣམ་བཞག་ངེས་པ་ལྟར་གཞི་ཡང་ངེས་པ་དང་། གཞི་མ་ངེས་པ་ལྟར་འཁོར་འདས་ཀྱི་ཆོས་ཀྱང་འཆོལ་བར་འགྱུར་ཏེ། 

<5>[རྒྱུད་ལས། 
	{འབྲས་བུ་རེས་འཇོག་ཅན་ཉིད་དམ། །
	ཡང་ན་རྟོག་བཅས་ཉིད་དུ་འགྱུར། །
	མ་ངེས་ངེས་པ་ཅན་འགྱུར་ཞིང་། །
	ངེས་པ་མ་ངེས་ཅན་དུ་འགྱུར་། །}
ཞེས་སོ། །]
