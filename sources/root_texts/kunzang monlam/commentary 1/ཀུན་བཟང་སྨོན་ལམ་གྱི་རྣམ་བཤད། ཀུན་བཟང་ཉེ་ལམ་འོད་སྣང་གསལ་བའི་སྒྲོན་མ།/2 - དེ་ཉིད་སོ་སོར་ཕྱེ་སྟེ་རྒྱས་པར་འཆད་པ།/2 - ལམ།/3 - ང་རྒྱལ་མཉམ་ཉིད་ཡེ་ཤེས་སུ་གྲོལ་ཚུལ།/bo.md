direction: ltr

<57>(གསུམ་པ་)ང་རྒྱལ་མཉམ་ཉིད་ཡེ་ཤེས་སུ་གྲོལ་ཚུལ། རང་སེམས་ཁེངས་པར་གྱུར་པ་ལས་སོགས་ཤོ་ལོ་ཀ་གཉིས་དང་རྐང་པ་གསུམ་གྱིས་བསྟན་ཏེ།ཉོན་མོངས་པ་ང་རྒྱལ་ནི་ལྟ་བའི་ཆ་ལས་འཁྲུལ་བར་བཤད་པས་ང་རྒྱལ་བདག་ལྟ་ལས་བྱུང་ཞིང་།རང་གི་མངོན་མཐོའི་ཡོན་ཏན་རིགས་གཟུགས་ཐོས་པ་ལང་ཚོ་དབང་ཐང་སོགས་མཐོ་ཞིང་རྒྱས་པ་ལ་དམིགས་ནས་རྣམ་པ་རང༵་སེམ༵ས་ཁེང༵ས་པའམ་རྒྱགས་པ་ཉིད་སྐྱེས་ལ་དེ་སྐྱེས་པར༵་གྱུར༵་པ༵་ལས༵། 

<57>རང་དང་ཡོན་ཏན་ན་མཉམ་པའི་གང་ཟག་གཞན༵་གྱི་ཡོན་ཏན་དེ་ལ༵་དམིགས་ནས་རྣམ་པ་དེ་ལས་བདག་ལྷག་འདོད་ཀྱི་འགྲན༵་སེམ༵ས་དང་དེའི་སྐྱོན་བརྗོད་འདོད་ཀྱི་སྨད༵་པའི༵་བློ༵་ངན་དེ་སྐྱེས་པ་ཡི་དབང་གིས་དང་༑ 

<58>ཡང་རང་གི་ཡོན་ཏན་ལ་དམིགས་ཏེ་རྣམ་པ་གཞན་ལས་ལྷག་པར་འཛིན་པའི་ང༵་རྒྱལ༵་ཁེངས་ཤིང་དྲེགས༵་པའི་སེམ༵ས་སྟོབས་ཤུགས་དྲག་པོར་སྐྱེས༵་པ༵་ལས༵། བདག༵་ཡོན་ཏན་དམན་པ་དང་། མཉམ་པ་གཞན༵་དེ་དང་ལྷན་དུ་འཐབ༵་ཅིང་རྩོད༵་པའི་སྡུག༵་བསྔལ༵་དུ་མ་ལ་སྤྱོད༵་ནས་ཚེ་འདིར་ཡང་མནར་ལ། 

<59>ཕྱི་མར་ཡང་ལས༵་ངན་དེའི༵་འབྲས༵་བུ༵་དངོས་སུ་སྨིན༵་པའི༵་ཚེ༵་དམྱལ་བའི་གནས་སུ་སྡུག་བསྔལ་ལ་ལོངས་སྤྱོད་དགོས་པར་མ་ཟད་གཞན་བསོད་ནམས་དགེ་བའི་རྣམ་སྨིན་གྱི་འབྲས་བུར་འདོད་པའི་ལྷ་ལྟ་བུར་སྐྱེས་སུ་ཆུགས་ཀྱང་དེར་སྐྱེས་བཞིན་པར་ཡང་མྱོང་བ་རྒྱུ་མཐུན་གྱི་འབྲས་བུ་ལ་མཐོ་རིས་ཀྱི་དཔལ་ལས་འཕོ༵ས་ཏེ་ངན་སོང་སོགས་སུ་ལྟུང༵་བའི་སྡུག་བསྔལ་ཤུགས་དྲག་མང་པོ་མྱོང༵་དགོས་ཀྱི་ལྷ༵་ལྟ་བུ་རུ༵་སྐྱེས༵་པའོ། །

<60>དེ་ལྟ་ན་འདི་ཕྱི་གཉིས་ཆར་ཉེས་པའི་གཞི་རྩར་གྱུར་པ་དེའི་ཕྱིར་ན་ཐོག་མའི་ས༵ངས་རྒྱས༵་ཀུན་བཟང་ང༵་ཡི༵་དགོངས་སྨོན༵་དམ་པ་ཨ་ཏིའི་ལམ༵་མཆོག་གི་མཐུ་བྱིན་གྱིས༵། ང་རྒྱལ་ཁེང༵ས་སེམ༵ས་ཀྱི་བློ་ངན་ཤུགས་དྲག་སྐྱེས༵་ཏེ་དབང་མེད་དུ་བྱས་པའི༵་སེམ༵ས་ཅ༵ན་རྣམས༵་ཀྱིས། ཁེངས་སེམས་ང་རྒྱལ་སྐྱེས་པ་དེའི༵་ཚེ༵་དེའི་ཆོས་ཉིད་རིག་པའི་ཡེ་ཤེས་སུ་ཤེས༵་པ༵་མ་བཅོས་རང༵་སར༵་ཀློད༵་དེ་བཞག་པ་ལས། 

<61>རིག༵་པ༵་རང་མལ་དུ་རང༵་སོ༵་ཟིན༵་པར་གྱུར༵་ནས༵། སྟོང་གསལ་དབྱེར་མེད་མཉམ༵་པ་ཉིད༵་ཀྱི་ཡེ༵་ཤེས༵་མངོན་དུ་གྱུར་ནས་ཐོབ༵་པར༵་ཤོག༵་ཅེས་པའོ། །
