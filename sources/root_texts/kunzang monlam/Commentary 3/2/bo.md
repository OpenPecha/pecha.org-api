direction: ltr

<5>(སྤྱི་དོན་གཉིས་པ་སོ་སོར་རྒྱས་བཤད་ལ་གསུམ་སྟེ། གཉུགས་མ་བཞིའི་གནས་ཚུལ། བསྒྲོད་བྱེད་ལམ་གྱི་སྐྱེ་ཚུལ། འབྲས་བུ་མངོན་དུ་འགྱུར་ཚུལ་ལོ། དང་པོ་ནི།) {ཀུན་གྱི་གཞི་}སོགས་རྐང་པ་བདུན་ལས། ཡེ་གཞི་ཀ་དག་སྐྱོན་མེད་ཆེན་པོའི་གནས་ཚུལ་ནི། འཁོར་འདས་{ཀུན་གྱི་}རྣམ་པ་སྣང་བའི་ཐོག་མའི་སྤྱི་{གཞི་}ཞེས་སུ་གྲགས་པ་ཉིད་དེ། སྤྱི་བཏང་གཞིའི་དོན་ལྔ་ལ་འཇུག་པ་ལས་འདིར་རང་བཞིན་ལ་བཞག་པ་སྟེ། དེ་ནི་རྒྱུ་རྐྱེན་གྱིས་མ་བཅོས་པ་བཅར་བཞག་ལ་མི་ལྟོས་པའི་མཚན་ཉིད་ཅན་སྟེ། 

<5>འཕགས་པ་ཀླུ་སྒྲུབ་ཀྱིས། | [རང་བཞིན་དག་ནི་བཅོས་མིན་དང་།། | གཞན་ལ་ལྟོས་པ་ཡོད་མ་ཡིན།།] | ཅེས་གསུངས་པའི་དོན་

<5>ཟླ་གྲགས་ཞབས་ཀྱིས་འགྲེལ་བ་ན། | [སློབ་དཔོན་གྱིས་གསུངས་པའི་རང་བཞིན་དེ་ལྟ་བུ་ཞིག་ཞལ་གྱིས་བཞེས་པ་ཡོད་ཞེ་ན། གང་གི་དབང་དུ་བྱས་ནས་བཅོམ་ལྡན་འདས་ཀྱིས། སངས་རྒྱས་རྣམས་བྱོན་ཀྱང་རུང་མ་བྱོན་ཀྱང་རུང་སྟེ་ཆོས་རྣམས་ཀྱི་ཆོས་ཉིད་འདི་ནི་གནས་པ་ཉིད་དོ། ཞེས་གསུངས་པས་ཆོས་ཉིད་ནི་ཡོད་དོ།] | ཞེས་སོགས་

<5>ལུང་རིག་དུ་མས་འཇུག་འགྲེལ་ལས་བསྟན་ཏོ། གཞི་དེ་{ནི་}བསམ་བརྗོད་ལས་འདས་པའི་མཚན་ཉིད་ཅན་ཡིན་ཏེ། སྐྱེ་འཇིག་གནས་གསུམ་བྲལ་བས་{འདུས་མ་བྱས}། 

<6>ཆད་མཐའ་མ་ལྷུང་བར་{རང་བྱུང་}། རྟག་མཐའ་མ་ལྟུང་བས་{ཀློང་ཡངས་}པས་བསམ་ཡུལ་ལས་འདས། རང་ངོ་ཇི་བཞིན་ཚིག་གིས་མཚོན་མི་ནུས་པས་{བརྗོད་འདས་}སོ། མཚན་ཉིད་ཀྱི་ལྡོག་པ་དེ་དག་གིས་སྐྱོན་ཅན་གྱི་གཞི་བདུན་བསལ་ཏེ། སྐྱེ་བ་མེད་པས་གཞི་སྣ་ཚོགས་སུ་འདོད་པ་དང་ཅིར་ཡང་། བསྒྱུར་དུ་བཏུབ་པར་འདོད་པ་བསལ། 

<6>གནས་པ་མེད་པས་གཞི་ངེས་བ་དོན་གྱི་དངོས་གཞིར་འདོད་པ་བསལ། འཇིག་པ་མེད་པས་མ་ངེས་པར་འདོད་པ་བསལ། ཆད་པ་མེད་པས་སྟོང་རྐྱང་ཀ་དག་ཏུ་འདོད་པ་བསལ། རྟག་པ་མེད་པས་དངོས་པོར་ལྷུན་གྲུབ་ཏུ་འདོད་པ་བསལ། བརྗོད་དུ་མེད་པས་ཅིར་ཡང་ཁས་བླངས་བར་བཏུབ་པ་བསལ་ཏེ། 

<7>དེ་ལྟར་གཞི་དེ་ངོ་བོར་སེམས་ལ་གནས་པའི་ཚེ་ན། {འཁོར་འདས་གཉིས་ཀའི་}གང་རུང་གཅིག་ཏུ་བཅད་དེ་{མིང་}གདགས་སུ་{མེད་}དེ། ངོ་བོ་ཡེ་དག་གིས་འཁོར་བར་མི་རུང་། དྲི་བཅས་ཀྱིས་མྱང་འདས་སུ་མི་རུང་བ་བསད་ཐོག་མ་ནས་གནས་པ་འཁོར་འདས་སྤྱི་གཞི་ཞེས་བྱ་བ་འཆི་ཁའི་འོད་གསལ་དུ་སྣང་ལ་མ་ངེས་པར་འཆར་བའོ། ། 

<7>འགའ་ཞིག་གི་འདི་སྙམ་དུ། སྔར་ནི་གཞི་འམ་རྒྱུ་བཤད། འདིར་འདུས་མ་བྱས་སུ་བཤད་པས་འགལ་ལོ་སྙམ་ན་མི་འགལ་ཏེ། དངོས་སྨྲ་བས་རྟེན་འབྲེལ་འདུས་མ་བྱས་སུ་འཇོག་མོད། དབུ་མ་ཆེན་པོ་འདུས་མ་བྱས་སུ་བཞེད་དེ། 

<7>དཀོན་བརྩེགས་ལས་གསུངས་པ་དབུ་མ་རྩ་བའི་མཆོད་བརྗོད་དུ་བཀོད་པ། | [གང་གིས་རྟེན་ཞིང་འབྲེལ་བར་འབྱུང་།། | འགགས་པ་མེད་པ་སྐྱེ་མེད་པ།། | ཆད་པ་མེད་པ་རྟག་མེད་པ།། | འོང་བ་མེད་པ་འགྲོ་མེད་པ།། | ཐ་དད་དོན་མིན་དོན་གཅིག་མིན།། | སྤྲོས་པ་ཉེར་ཞི་ཞི་བརྟན་པ།།] | ཞེས་གསུངས་པས་གསལ་ལོ།།

<8>གཞི་སྣང་འཁོར་འདས་འཆར་ཚུལ་ནི། གཞི་ཡེ་དག་{དེ་ཉིད་}ཀྱི་རྩལ་སྣང་ཤེས་རབ་ཆེན་པོའི་རོལ་བར་ཤར་བས་རང་{རིག་ན་སངས་རྒྱས་}ཡིན་{ཏེ}། 

<9>རང་{མ་རིག་}པ་ལུང་མ་བསྟན་གྱི་གཞི་ལས་འཕགས་ཤིང་གློ་བུར་དྲི་མ་གཅོད་བྱེད་རྟེན་དང་ཐག་བསྲིང་གི་གཉེན་པོ་ཡེ་དག་གི་ཡེ་ཤེས་མངོན་སུམ་དུ་གྱུར་པའི་ཕྱིར། ཤེས་རབ་ཆེན་པོ་མ་ཤར་བས་རང་མ་རིག་ན་{སེམས་ཅན་}དུ་གྱུར་ནས་{འཁོར་བར་འཁྱམས་}པ་ཡིན་ཏེ། རང་མ་རིག་པའི་ཆ་དེ་མ་རིག་དྲུག་དང་ཡིད་དྲུག་གི་སེམས་སུ་ཤར་ནས་ལས་ཉོན་སྣ་ཚོགས་འདུ་བྱས་ནས་སྡུག་བསྔལ་གསུམ་ལ་སྤྱོད་པའི་ཕྱིར་རོ། 

<9>གཞི་ལུང་མ་བསྟན་བྲལ་ཆེད་སེམས་བསྐྱེད་ལྡན་པའི་སྨོན་ལམ་མཆོག་ནི། སྙིང་རྗེ་གཞན་དོན་ལ་དམིགས་པ། འགྱུ་འཕྲོའི་རྟོག་པས་གཡེངས་བ་འདོད་ཁམས་ཏེ། འདོད་ལྷ་རིས་དྲུག་གླིང་བཞིའི་མི་ངན་སོང་གསུམ་དང་། འཇིག་རྟེན་པའི་ལྷག་མཐོང་གསལ་བས་གཡེངས་བ་གཟུགས་ཁམས་ཏེ་བསམ་གཏན་བཞི་དང་། འཇིག་རྟེན་པའི་ཞི་གནས་གཡེངས་བ་གཟུགས་མེད་ཁམས་ཏེ་ནམ་ཁམས་མཐའ་ཡས་སོགས་བཞི། དེ་རྣམས་མ་རིག་སེམས་ཀྱི་དབང་དུ་གྱུར་པ་ཡིན་པས་སེམས་ཅན་སྟེ་གཅིག་ཀྱང་མ་ལུས་པ་ཐམས་ཅད་ཀྱིས། ཤེས་རབ་རྫོགས་བྱང་ལ་དམིགས་པ། 

<9>སྐྱབས་འགྲོ་བདུན་ཅུ་པ་ལས། | [དོན་དམ་པ་ནི་མི་བརྗོད་དོ།།] | ཞེས་

<9>མཚན་ཉིད་བསྡུས་ཏེ་བསྟན་པ་བཞིན། ཡིད་ཀྱི་བརྗོད་པ་རྟོག་དཔྱོད་བསམ་གཞིག་ལས་འདས་པས། ཚིག་གི་བརྗོད་པ་ངག་གི་སྨྲས་བའི་སྒྲས་མཚོན་པ་ལས་ཀྱང་ཤིན་ཏུ་འདས་པ་ཤེས་རབ་ཀྱི་ཕ་རོལ་དུ་ཕྱིན་མ། རང་བཞིན་གྱི་གཞི། རྣམ་མཁྱེན་ཡེ་ཤེས་ཆེན་པོ་དོན་དམ་པར་གནས་པ། མཚན་ཉིད་ཐེག་པར་བདེ་བཤེགས་སྙིང་པོ་དང་། སྔགས་འོག་མར་ལྷན་སྐྱེས་ཡེ་ཤེས་སོགས་དང་།ཨ་ཏི་ཡོ་གར་གཞི་རྫོགས་པ་ཆེན་པོ་ཞེས་གསུངས་པ་རང་རྒྱུད་ལ་ཡོད་པ། ཤིན་ཏུ་ལྐོག་གྱུར་གཞལ་བྱེད་ལུང་གི་དོན་རིག་ཅིང་ཤེས་པས་དད་པ་བརྟན་པོ་སྐྱེ་བ་ཐོག་མར་མེད་དུ་མི་རུང་སྟེ། 

<9>ཡོན་ཏན་རིན་པོ་ཆེ་སྡུད་པ་ལས། | [སྔོན་སྤྱོད་ཚེ་ན་སངས་རྒྱས་ཁྲག་ཁྲིག་བཀུར་བྱས་ཀྱང་།། | རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ན།། | ཐོས་ནས་བློ་ཆུང་དེ་ཡིས་འདི་ནི་སྤོང་བྱེད་དེ།། | སྤངས་ནས་སྐྱབས་མེད་གྱུར་བ་དེ་ནི་མནར་མེད་འགྲོ།། | དེ་ལྟ་བས་ན་གལ་ཏེ་སངས་རྒྱས་ཡེ་ཤེས་མཆོག། | རེག་པར་འདོད་ན་རྒྱལ་བའི་ཡུམ་འདིར་དད་པར་གྱིས།། | ཞེས་གསུང་བཞིན་ཤེས་ནས་དད་པ་ཐོབ་པར་ཤོག།།] | ཅེས་པའོ། །
