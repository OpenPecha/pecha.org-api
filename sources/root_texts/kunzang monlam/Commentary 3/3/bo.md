direction: ltr

<11>(གཉིས་པ་བགྲོད་བྱེད་ལམ་གྱི་སྐྱེ་ཚུལ་ལ་གསུམ་སྟེ། ཀུན་ཏུ་བཟང་པོའི་གྲོལ་གཞི་རང་བྱུང་གི། དེ་ཁོ་ན་ཉིད་ཀྱི་ལྟ་བ། སེམས་ཅན་གྱི་འཁྲུལ་གཞིས་མ་བསླད་པ་རིག་པའི་ངང་ལས་མི་གཡོ་བའི་སྒོམ་པ། དུག་ལྔ་རང་སར་གྲོལ་བའི་འཁྲུལ་མེད་ཀྱི་སྤྱོད་པས་ལ་བཟླའོ། །དང་པོ་ནི།) {ཀུན་ཏུ་བཟང་པོ་ང་ཡི་}སོགས་རྐང་པ་ཉི་ཤུ་རྩ་ལྔ་ལས་ལྟ་བ་རྟོགས་པས་ཆོས་སྐུ་མངོན་དུ་འགྱུར་ཚུལ་ནི། {ཀུན་ཏུ་བཟང་པོ་}ངོ་བོ་ཡེ་དག་ཏུ་ཡེ་སངས་རྒྱས་པ་ལ་གློ་བུར་འཕྲལ་དག་ཏུ་ཡང་སངས་རྒྱས་པའི་བདག་མེད་མཆོག་གི་བདག་ཐོབ་པ་མི་སྐད་དུ་

<11>མཚན་བརྗོད་ལས། | [དེ་བཞིན་ཉིད་དག་དག་པའི་བདག།] | ཅེས་གསུངས་པའོ། །

<11>བདག་དམ་པའི་ངོས་ནས་{ང་ཡི་}ཐ་སྙད་དུ་གསུངས་པ་སྟེ། གྲོལ་བ་ཐོབ་ཚུལ་ཀྱང་ངོ་བོ་ཡེ་དག་གི་རིག་པ་ལ་{རྒྱུ་རྐྱེན་མེད་}དེ། 

<11>རྒྱུད་བླ་མ་ལས། | [ཐོག་མ་དབུས་མཐའ་མེད་པ་ཡི།། | རང་བཞིན་ཡིན་ཕྱིར་འདུས་མ་བྱས།།] | ཞེས་གསུངས་པ་ལྟར། 

<11>ཆོས་ཉིད་རིག་པ་ལ་སྔ་ཕྱི་དབུས་མེད་ཕྱིར་ཉེར་ལེན་དང་ལྷན་ཅིག་བྱེད་རྐྱེན་མི་རིགས་པས་རིམ་པར་བསྐྱེད་བྱེད་ཀྱི་རྒྱུ་རྐྱེན་མེད་ཅིང་། ངོ་བོ་དྲི་མས་ཡེ་ནས་དག་པས་བྲལ་འབྲས་སུའང་བཞག་ཏུ་མེད་པ་མ་བཅོས་རང་བྱུང་རང་བཞིན་གྱི་{གཞི་ཡི་དོན་}འདུས་མ་བྱས་ཆེན་པོར་གནས་པ། {དེ་ཉིད་}ངོ་བོའི་སྒོ་ནས་འཁོར་འདས་གཉིས་ལ་ཁྱབ་པས་ཕྱོགས་གཅིག་ཏུ་བཞག་རྒྱུ་མེད་པའི་ལུང་མ་བསྟན་དང་། 

<11>ལྟོས་པའི་སྒོ་ནས་འཁོར་འདས་གཉིས་མིན་གྱི་ལུང་མ་བསྟན་དུ་འཇོག་པ་མི་འགལ་བའི་དྲི་བཅས་དེ་བཞིན་ཉིད་ཡིན་པས། གཞི་ལམ་འབྲས་གསུམ་གྱི་ཟླས་ཕྱེ་བའི་{གཞི་}ཡིན་པ་དེ་{ལ་}བརྟེན་ནས་ཀུན་ཏུ་བཟང་པོ་ཁྱད་ཆོས་དྲུག་གིས་སངས་རྒྱས་པའི་ཚུལ་ནི། 

<11>ཨ་ཏིའི་རྒྱུད་ལས། | [དེ་ཚེ་ཀུན་བཟང་ཆོས་དྲུག་གིས།། | གཞི་ཤེས་མ་རིག་དྲུག་བཅོམ་ནས།།] | ཞེས་གསུངས་པ་ལྟར་

<11>རིག་པ་ཆོས་སྐུ་ཤེས་རབ་བཞིའི་རྩལ་{རང་བྱུང་}དུ་ལྡན་པ་རོལ་བར་ཤར་སྟེ། སྡུད་བྱེད་ཤེས་རབ་ཀྱིས་རང་ངོ་{རིག་}པ་ཡང་

<11>རྒྱུད་ལས། | [དེ་ཡང་རིག་པ་ངོ་བོ་ལ།། | ཤེས་རབ་རྣམ་པ་བཞི་དང་ལྡན།།] | ཅེས་གསུངས་སོ། 

<12>{ཕྱི་}དོན་ཡུལ་དང་{ནང་}སེམས་སུ་ཤར་བ་

<12>མདོ་སྡུད་པ་ལས། | [བྱིས་པ་རྣམས་ཀྱིས་དེ་བརྟགས་ཡོད་དང་མེད་པར་བྱེད།། | ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ།།] | ཞེས་གསུངས་བཞིན་

<12>ཡོད་པར་འཇོག་པའི་{སྒྲོ་}འདོགས་དང་། མེད་པར་དགག་པའི་{སྐུར་}འདེབས་ཏེ་གཟུང་འཛིན་འཁོར་བའི་{སྐྱོན་}གྱུར་རྟོག་པས་{མ་བཏགས་}པའི་རྟོག་མེད་མྱང་འདས་ཡེ་ཤེས་ཐོབ་པས་བྱེ་བྲག་ཕྱེད། 

<13>རིག་པ་རང་སྟོར་བའི་{དྲན་མེད་མུན་པ་}ལྟ་བུ་རིག་པ{འི་}རང་ཞལ་{སྒྲིབ་}པ་ཐམས་ཅད་ཀྱིས་{མ་གོས་}པའི་གཉུགས་མའི་དྲན་པ་བྱང་འཕགས་ཀྱིས་བསྡུས་པ་ཆེན་པོ་ཐོབ་པས་ཕྱེ་ཐོག་ཏུ་གྲོལ། 

<14>{དེ་}ལྟའི་གྲོལ་བ་ཐོབ་{ཕྱིར་}རིག་པའི་ཡོན་ཏན་སྐུ་དང་ཡེ་ཤེས་དཔག་མེད་ཐམས་ཅད་{རང་}གི་ངོ་བོར་{སྣང་}བས་གཞན་བྱུང་གི་{སྐྱོན་}གྱི་འཛིན་པས་{མ་གོས་}པས་གཞན་ལས་མ་བྱུང་། 

<15>{རང་}གི་ཡེ་ཤེས་{རིག་}པས་རང་{སོ་}ཐུབ་{ལ་གནས་པར་}གྱུར་ཚེ་ས་འོག་ས་སྟེང་ས་བླ་བའི་{སྲིད་}པ་{གསུམ་}མེ་ཆུ་རླུང་གིས་{འཇིག་}པ་བྱུང་ཡིད་དུ་མི་འོང་བའི་{དངངས་སྐྲག་}ཞེ་སྡང་གི་ཆ་{མེད}།

<16>མ་ཞིག་པར་གཟུགས་མཛེས་སྒྲ་སྙན་དྲི་ཞིམ་རོ་བདའ་རེག་འཇམ་གྱི་{འདོད་ཡོན་ལྔ་}བྱུང་ཡང་{ཆགས་པ་མེད་}པའི་{རྟོག་མེད་}མངོན་གྱུར་ནི་ཤེས་བྱ་ཤེས་བྱེད་ཀྱི་དམིགས་པ་ཞི་བ་བེམས་ཆོས་ལས་འདས་པས་{ཤེས་པ་}ཞེས་བཏགས་པ་ཡེ་ཤེས་ཀྱི་{རང་}བཞིན་དུ་{བྱུང་}བ་ནི། 

<17>སློབ་དཔོན་ཟླ་གྲགས་ཀྱིས། | [སོ་སོའི་སྐྱེ་བོ་རྣམས་ནི་རྟོག་པས་བཅིངས།། | མི་རྟོག་རྣལ་བ་ནི་གྲོལ་བར་འགྱུར།།] | ཅེས་གསུངས་པ་དང་དོན་གཅིག་སྟེ་

<17>འགྱུར་མེད་ནམ་མཁའ་ལྟ་བུའི་རང་སར་གནས་པ། {རྡོས་པའི་གཟུགས་དང་དུག་ལྔ་མེད་}ཅེས་རྡོས་བཅས་གཟུགས་ཀྱི་ཕུང་པོ་དང་སྒྲས་བསྡུས་པ་ཚོར་ཕུང་འདུ་ཤེས་ཕུང་པོ། དུག་ལྔ་སོགས་འདུ་བྱེད་ཀྱི་ཕུང་པོ། རང་གི་ཆོས་ཉིད་མ་ངེས་ཤིང་བསླུ་བའི་ཤེས་པ་མི་གསལ་བའི་ཚུལ་དུ་གནས་པ་རྣམ་ཤེས་ཕུང་པོ་སྟེ་ལྔ་དང་བྲལ་བའམ། 

<17>ཡང་དཔེ་ཁ་ཅིག་ལས། {རྡོས་པའི་གཟུགས་དང་ཁ་དོག་མེད།།} ཅེས་རྡོས་པའི་གཟུགས་བསྟན་མེད་ཐོགས་བཅས་ཀྱི་གཟུགས་ཅན་བཅུ། ཁ་དོག་བསྟན་ཡོད་ཐོགས་བཅས་གཟུགས་མིག་ཤེས་ཀྱི་གཟུང་ཡུལ་གཅིག་པུ་རྣམས་བེམ་པོར་སྣང་བ། མི་གསལ་བའི་ཤེས་པར་གྱུར་བ་མིང་བཞིའི་ཕུང་པོ་སྟེ་ལྔ་མེད་པའམ། 

<17>ཡང་དཔེ་ཁ་ཅིག་ལས། {རྡོས་པའི་གཟུགས་དང་འབྱུང་ལྔ་མེད་}ཅེས། རྡོས་བཅས་འབྲས་གཟུགས་རྣམས་དང་། རྒྱུ་གཟུགས་འབྱུང་ལྔ་སྟེ་གཟུགས་ཕུང་། མི་གསལ་ཤེས་པ་རྣམ་ཤེས་སོགས་མིང་བཞི་སྟེ། ཕུང་པོ་ལྔ་བྲལ་གྱི་རིག་པའི་ཡེ་ཤེས་ཆེན་པོ་ནི། 

<17>མདོ་སྡུད་པ་ལས། | [གང་ཞིག་གཟུགས་ལ་མི་གནས་ཚོར་ལ་མི་གནས་ཤིང་།། | གང་ཞིག་འདུ་ཤེས་མི་གནས་སེམས་པར་མི་གནས་ལ།། | རྣམ་ཤེས་གང་མི་གནས་པ་ཆོས་ཉིད་གནས་པ་སྟེ།།] | ཞེས་གསུངས་པ་བཞིན། 

<18>ཀུན་ཤེས་ཀུན་{རིག་}དམ་{པའི་}དོན་མངོན་གྱུར། གཟུང་འཛིན་ལས་འདས་པ། {གསལ་}སྟོང་གི་ངར་{ཆ་མ་འགགས་པ}ར་ལྡན་པས་ལུང་མ་བསྟན་གྱི་གཞི་ལས་འཕགས་པ་སྟེ། 

<19>ཁྱད་ཆོས་དྲུག་ལྡན་གྱིས་བརྣེས་པའི་ཆོས་སྐུའི་{ངོ་བོ་}གཞི་གནས་ཀྱི་ཡེ་ཤེས། ངོ་བོ་སྟོང་པ། རང་བཞིན་འོད་གསལ་བ། ཐུགས་རྗེ་ཀུན་ཁྱབ་སྟེ། མཚན་ཉིད་ཀྱི་ལྡོག་ཆ་གསུམ་གྱི་ངོ་བོ་སྤྲོས་བྲལ་ཐིག་ལེ་ཉག་{གཅིག་}གི་ཚུལ་དུ་གནས་པ་{ལ་}ཡོན་ཏན་མཚན་ཉིད་འཛིན་པའི་{ཡེ་ཤེས་ལྔ་}ཆོས་དབྱིངས་ཡེ་ཤེས་སོགས་ཀྱིས་བརྒྱན་པའོ། 

<20>ཆོས་སྐུ་ལས་ལོངས་སྐུ་རོལ་པར་འཆར་ཚུལ་ནི། ཆོས་ཉིད་ཀྱི་{ཡེ་ཤེས་ལྔ་པོ་}སྣང་ཆ་རང་སྣང་གི་ལོངས་སྐུར་འབྲས་བུའི་ཚུལ་དུ་{སྨིན་པ་ལས་}སངས་རྒྱས་རང་ཁོ་ནའི་སྣང་བས་བསྡུས་པ་གཟུགས་སྐུ་ཁྱད་འཕགས་{ཐོག་མ}འམ་དང་པོར་ཤར་བ་{སངས་རྒྱས་}ཉིད་གཙོ་འཁོར་གྱི་ཚུལ་དུ་སྣང་བ་ངེས་པ་ལྔ་ལྡན་གྱི་དེ་བཞིན་བཤེགས་པའི་{རིགས་}རྣམ་སྣང་སོགས་{ལྔ}། དབྱིངས་རིག་དབྱེར་མེད་ཆོས་སྐུ་བཟང་མངོན་དུ་མཛད་པ་དང་སྔ་ཕྱི་མེད་པར་རང་{བྱུང་}བ་སྟེ། དབྱིངས་ཀྱི་སྐུ་གཉིས་དང་འགྲོ་འདུལ་དྲུག་མ་གཏོགས་པས་སངས་རྒྱས་སུམ་ཅུ་སོ་བཞིར་བཞུགས་སོ། ། 

<21>རང་སྣང་ལས་གཞན་སྣང་ལོངས་སྐུ་སྣང་ཚུལ་ནི། རང་སྣང་{དེ་ལས་ཡེ་ཤེས་}ལྔའི་བྱེ་བྲག་ཕྱེ་བ་ལས་{མཐའ་}ཡས་པར་གདུལ་བྱ་འདུལ་བའི་དབང་གིས་རྒྱ་ཆེར་{རྒྱས་པས་}སྐུར་སྣང་བ། རིགས་དྲུག་པའི་བདག་ཉིད་ཀུན་བཟང་པོ་དང་རིགས་ལྔའི་{སངས་རྒྱས་}སོགས་གཞན་སྣང་གི་འོག་མིན་ཆེན་པོ་དང་འོག་མིན་དང་མངོན་དགའ་སོགས་སུ་ཞི་བའི་ལྷ་{བཞི་བཅུ་རྩ་གཉིས་}སུ་བྱུང་བ་དང་། 

<22>ཞི་བའི་ཚོགས་ཀྱིས་{ཡེ་ཤེས་ལྔའི་}སྟོབས་{རྩལ་}ཐུགས་རྗེ་ཆེན་པོ་བསྐྱོད་པ་ལས་རུ་ཏྲ་སོགས་གདུག་པ་ནུས་མཐུས་ཁེངས་དྲེགས་ཆེ་བ་རྣམས་འདུལ་བྱེད་དུ་{ཤར་བ་ཁྲག་འཐུང་དྲུག་ཅུ་ཐམ་པ་}ངང་གིས་{བྱུང་}བའོ། ། 

<23>དེ་རྣམས་ཀྱི་འཆར་གཞི་སྤྲོས་བྲལ་རང་བྱུང་གི་རིག་པའི་ལྟ་བ་སེམས་ཅན་ཀྱི་རྟོགས་ཕྱིར་སྟོན་པ་ཀུན་ཏུ་བཟང་པོ་ཉིད་ཆོས་དབྱིངས་འགྱུར་མེད་གཟིགས་པའི་ཏིང་ངེ་འཛིན་ལ་བཞུགས་ཏེ་སྨོན་ལམ་བཏབ་པ་ནི། ཆོས་རབ་རྣམ་པར་འབྱེད་པའི་ཤེས་ཀྱིས་ཪིག་པ་མངོན་སུམ་མཐོང་བས་དག་གཉིས་ལྡན་གྱི་སངས་རྒྱས་ཐོབ་{དེའི་ཕྱིར}། {གཞི་}དྲི་བཅས་དུས་ན་ཡང་{རིག་}ཙམ་ངོ་བོ་ཡེ་དག་ཆོས་སྐུ་ཆེན་པོ་ཡིན་པས་གདོད་ནས་{འཁྲུལ་མ་མྱོང་}བས་ཉེར་ལེན་གཞིའི་སངས་རྒྱས་ལས། ཉེར་བླང་འབྲས་བུའི་སངས་རྒྱས་འགྲུབ་པ་ཡིན་ཅིང་། ཐོག་མའི་སངས་རྒྱས་ནི། 

<24>རིག་འཛིན་དགའ་རབ་རྡོ་རྗེས། | [དང་པོའི་སངས་རྒྱས་གང་ཞེ་ན།་གདོད་མ་ཉིད་ནས་ཆོས་ཉིད་ཀྱི་བདག་ཉིད་ཡིན་པའི་ཕྱིར་རོ།] | ཞེས་གསུངས་བཞིན་

<24>{ཐོག་}མ་{མེད་}པའི་གཞིའི་{སངས་རྒྱས་}འབྲས་བུའི་སངས་རྒྱས་ཀུན་ཏུ་བཟང་པོ་{ང་}ཉིད་དུ་གློ་བུར་དྲི་བྲལ་སྟོབས་ཀྱིས་གྱུར་བ་{ཡིན་པས}། རང་ཉིད་ཇི་ལྟར་སངས་རྒྱས་པ་བཞིན་ཀུན་ཏུ་བཟང་པོ་{ང་ཡི་}ངེས་དོན་ཆོས་ཉིད་ཀྱི་དབང་དུ་བྱས་པའི་{སྨོན་ལམ་}སེམས་ཀྱི་དོན་དུ་{བཏབ་པ་ཡིས}། སྙིང་རྗེའི་ཡུལ་{ཁམས་གསུམ་}ལས་ཉོན་རྣམ་སྨིན་གྱི་ལམ་གསུམ་དུ་{འཁོར་བའི་སེམས་}ཚོགས་བརྒྱད་ཀྱི་སྒྲིག་པ་{ཅན་}ཐམས་ཅད་{ཀྱིས}། 

<24>ལྟ་བ་{རང་བྱུང་རིག་པ}འི་{ངོ་}བོ་རྗེན་ཅེར་དུ་ཤེས་རབ་ཆེན་པོའི་སྟོབས་ཀྱིས་མངོན་སུམ་དུ་མཐོང་ཞིང་{ཤེས་ནས}། རྟོག་པ་རང་གྲོལ་བའི་རང་བཞིན་རྣམ་མཁྱེན་{ཡེ་ཤེས་ཆེན་པོ་མཐ}ར་ཐུགས་པ་རྒྱུད་ལ་{རྒྱས་}པར་{ཤོག་}ཅེས་པའོ། 

<24>འོ་ན་ཤེས་རབ་ཆེན་པོ་གང་། མཐོང་ཤེས་རྟོགས་གྲོལ་ནི་གང་ཡིན་ཞེ་ན་ཚུལ་འདི་དག་ནི་ཐེག་མཆོག་རྫོགས་པ་ཆེན་པོའི་ཟབ་གསང་བླ་ན་མེད་པ་ཕལ་གྱིས་ཤེས་དཀའ་བའི་གནས་སོ། དེ་ཡང་ཅུང་ཟད་བཀྲལ་ན་སྤྱིར་སོ་སོར་རྟོགས་པའི་ཤེས་རབ་མེད་ན་ཆོས་ཀྱི་རང་བཞིན་མཐོང་འདོད་ཀྱི་དད་པ་ཡོད་ཀྱང་སྙིང་པོའི་དབེན་པར་བསྟན་པ། གྲུ་སྐྱོན་ཅན་དུ་ཚོང་པ་བཞུགས་པའི་དཔེས་གསུངས་པ། 

<24>མདོ་སྡུད་པ་ལས། | [དཔེར་ན་བཅོས་ལེགས་མ་བྱས་གྲུ་ནི་རྒྱ་མཚོའི་ནང་། ནོར་དང་བཅས་ཤིང་ཚོང་བར་བཅས་ཏེ་འཇིག་པར་འགྱུར། །] | ཅེས་དང་། དེ་བཞིན་ | [བྱང་ཆུབ་སེམས་དཔའ་དད་པས་ཡོངས་བགོས་ཀྱང་། | ཤེས་རབ་མེད་ན་བྱང་ཆུབ་ལས་ནི་མྱུར་ཉམས་འགྱུར།] | ཅེས་གསུངས་པ་བཞིན་

<24>ཆོས་ལ་འཇུག་པའི་རྩ་བ་ཤེས་རབ་ཡིན་པས་མེད་མི་རུང་བར་

<24>འཕགས་པ་ཀླུ་སྒྲུབ་ཀྱིས། | [ཆོས་དོན་འདོད་དང་ཐར་པ་ཡི།། | འབྱུང་གནས་ཆེན་པོ་ཤེས་རབ་ཡིན།། | དེའི་ཕྱིར་དང་པོ་གུས་པ་ཡིས།། | ཤེས་རབ་ཡུམ་ཆེན་བཟུང་བར་བྱ།།] | ཞེས་སོ། ། 

<24>རིག་པ་མཐོང་བ་ཤེས་རབ་རག་ལས་མོད། ། ཤེས་རབ་ལ་རྣམ་གྲངས་མང་སྟེ། ། ཤེས་རབ་ཕྱིན་ཅི་ལོག་གིས་མཐོང་བ་མུ་སྟེགས་གྲངས་ཅན་པའི་བདག་ཤེས་རིག་གི་སྐྱེས་བུ་གསལ་རིག་རྟག་པ་མཐོང་བ་ལྟ་བུ། དེ་འདྲ་རྫ་སོ་མ་བཏང་བའི་དཔེས་སྙིང་པོ་མེད་པར་བསྟན་པ། 

<24>མདོ་སྡུད་པ་ལས། | [དཔེར་ན་ལ་ལས་རྫ་སོ་མ་བཏང་ཆུ་སྐྱེད་ན།། | ཉམས་ཆུང་ཕྱིར་ན་མྱུར་དུ་འཇིག་པར་རིག་པར་བྱ།།] | ཞེས་དང་། དེ་བཞིན་ [བྱང་ཆུབ་སེམས་པ་དད་པ་མང་གྱུར་ཀྱང་།། | ཤེས་རབ་རྣམ་པར་ཉམས་ན་མྱུར་དུ་མ་རུང་འགྱུར།།] | ཅེས་གསུངས་སོ། ། 

<24>ཤེས་རབ་ཡོད་པ་ཉམས་པ་མ་ཡིན་པར་ཡང་དག་པའི་གནས་ལུགས་ཀྱི་རྗེས་སུ་མཐུན་དུ་སྐྱེ་ནའང་ཤེས་རབ་ཆུང་བས་བླ་མེད་བྱང་ཆུབ་དོན་དུ་གཉེར་ཡང་། ཉན་རང་གི་བྱང་ཆུབ་ཙམ་ལས་བསྐྱེད་མི་ནུས་པ་རྒས་འཁོག་གི་དཔེས་གསུངས་བ། 

<24>མདོ་སྡུད་པ་ལས། | [ལོ་བརྒྱ་ཉི་ཤུ་ལོན་ནས་རྒས་ཤིང་སྡུག་བསྔལ་མི།། | ལངས་ཀྱང་བདག་ཉིད་འགྲོ་བར་ནུས་པ་མ་ཡིན་ཏེ།།] | ཞེས་དང་། དེ་བཞིན་ | [བྱང་ཆུབ་ཤེས་རབ་སྟོབས་ཆུང་བ།། | རབ་ཏུ་ཞུགས་པར་གྱུང་ཀྱང་བར་དུ་ཉམས་པར་འགྱུར།།] | ཅེས་གསུངས་སོ། །

<24>དེའི་ཕྱིར་སྤྱིར་ལམ་གང་ལ་ཞུགས་ཀྱང་ཤེས་རབ་མེད་པར་གནད་དུ་མི་འགྲོ། ཁྱད་པར་སྟོད་ཉིད་མ་རྟོགས་ན་ཐར་པ་མེད་ལ།སོ་སོར་རྟོགས་པའི་ཤེས་རབ་ཐོག་མཐའ་གང་དུ་སྤངས་པའི་བླུན་པོ་སྟོང་ལྟ་ཅན་མཐོ་རིས་ཀྱང་མེད་དེ། 

<24>འཕགས་པ་ཀླུ་སྒྲུབ་ཀྱིས། | [སྟོང་པ་ཉིད་ལ་ལྟ་ཉེས་ན།། | ཤེས་རབ་ཆུང་རྣམས་ཕུང་བར་འགྱུར།།] | ཅེས་གསུངས་སོ།

<24>ཡང་དགོས་སྔགས་ཀྱི་ཆོས་འདི་ཤེས་རབ་ཀྱི་དབང་པོ་རྣོ་བ་དང་ལྡན་པ་ཁོ་ནའི་བསྒྲུབ་བྱ་ཡིན་གྱི་བླུན་རྨོངས་གི་ཡུལ་མིན་པར། 

<24>དབང་པོ་རྣོན་པོའི་དབང་བྱས་ཕྱིར། ། | [ཞེས་ཚུལ་གསུམ་སྒྲོན་མེའི་ལུང་བཞིན་དང་། །]

<24>དེ་ལས་ཀྱང་རྫོགས་པ་ཆེན་པོ་ནི་མཚན་དོན་གྱིས་ཀྱང་ཐེག་པ་རིམ་དགུའི་ལྟ་སྤྱོད་ཡོངས་སུ་རྫོགས་པ་ཐམས་ཅད་ལ་མཁས་པའི་ཤེས་རབ་མཆོག་ཏུ་གྱུར་པའི་ཆོས་ཡིན་པར་བསྟན་པས། རིགས་པའི་གནས་ཐམས་ཅད་ལ་ལྟ་བ་མ་མཐོང་བའི་སྔོན་དང་མཐོང་བའི་རྗེས་སུ་ཐོས་པ་བཙལ་དགོས་ཏེ་

<24>སློབ་དཔོན་ནཱ་གརྫུ་ནས། | [ཤེས་རབ་རྒྱས་བྱེད་པ་ནི་ཐོས་པ་སྟེ། | བསམ་པ་དང་གཉིས་པོ་ཡོད་གྱུར་ན།། | དེ་ལ་བསྒོམ་པ་ཡང་ནི་རབ་ཏུ་འབྱུང་།།] | ཞེས་དང་

<24>མདོ་རྒྱན་ལས། | [ཆོས་ཉིད་རྟོགས་པ་བྱས་ནས་འདིར།། | ལྷག་པའི་ཚུལ་ཁྲིམས་ལྷག་པའི་སེམས།། | ལྷག་པའི་ཤེས་ལ་རྗེས་སློབ།།] | ཅེས་སོ།

<24>གང་དག་ཐོས་བསམ་ལ་གོལ་ས་དགྲར་ལྟ་བའི་གང་ཟག་བླུན་པོ་དམ་ཆོས་ལ་ཆོག་ཤེས་ཆེ་བའི་གྲོགས་ངན་ཕུང་རྐྱེན་དུ་ཤེས་པར་བྱའོ། །དེ་ལྟར་མདོ་ཤེས་རབ་ལ་བསྟན་ནས། ཕྱི་ཡུལ་ནས་སེམས་ཀྱི་སྒྲོ་སྐུར་ཐམས་བཅད་དེ། ཆོས་ཀྱི་གནས་ལུགས་ངེས་བྱེད་དུ་ཐེག་རྩེ་རྫོགས་པ་ཆེན་པོར་ཤེས་རབ་ཆེན་པོ་བཞི་གསུངས་པ།

<24>སྐྱོན་ཡོན་ཐམས་ཅན་སོ་སོར་འབྱེད་བྱེད་ཀྱི་ཤེས་རབ། ཆོས་ཉིད་དུ་གཅིག་ཏུ་སྡུད་པའི་ཤེས་རབ། སྐྱོན་རྣམས་སྤོངས་བ་སྒྲོལ་བྱེད་ཀྱི་ཤེས་རབ། ཡོན་ཏན་ཁྱད་འཕགས་ལ་གོང་ནས་གོང་དུ་སྦྱོར་བ་བསྐྱེད་བྱེད་ཀྱི་ཤེས་རབ་སྟེ། གྲུབ་མཐའ་གཞན་ལས་ཁྱད་འཕགས་ཀྱི་གནད་དམ་པ་གསལ་བར་བསྟན་པ་འདིས་ཀྱང་ཆོས་འདི་ལ་ངེས་ཤེས་ཀྱི་དད་པ་ཅིས་མི་བསྐྱེད། མཐོང་ཤེས་རྟོགས་གྲོལ་བཞི་ནི། 

<24>སྒྲ་ཐལ་འགྱུར་རྩ་བའི་རྒྱུད་ལས། | [དེ་ཡང་ཆོས་ཉིད་མངོན་སུམ་གནད།། | མཐོང་བ་ཙམ་གྱིས་ཤེས་པ་དང་།། | ཤེས་པ་ཙམ་གྱི་རྟོགས་པར་འགྱུར།། | རྟོགས་པ་ཙམ་གྱིས་གྲོལ་བར་འགྱུར།།] | ཅེས་གསུངས་པ་བཞིན། 

<24>ཉིས་ཉིད་མངོན་སུམ་གྱི་ཚེ་ན། ཤེས་རབ་བརྗོད་བྱ་དོན་གྱི་གོ་བར་སྐྱེས་ནས་རིག་པའི་ཡེ་ཤེས་ལྗེན་པར་ཟང་ཐལ་ཆེན་པོར།  མངོན་སུམ་མཐོང་བ་སྐྱེས་སྟེ། མཚན་ཉིད་ཐེག་པར་ཚོགས་ལམ་གྱི་ལྟ་བའི་ཚད། དེ་ཡང་དོན་རང་མཚན་སྔོན་སོང་མེད་པས་ཆོས་ཉིད་ཀྱི་དོན་སྤྱི་མི་རུང་། བརྗོད་པས་སྒྲ་ལས་འདས་པས་སྒྲ་སྤྱིའི་རྟོགས་པར་འདོད་ན་ཧ་ཅང་ཐལ་བས། ཆོས་ཉིད་བདེན་པ་མངོན་སུམ་མཐོང་མེད་རྟོགས་པས་མཐོང་བ་མ་ཡིན་པས་འཕགས་པར་མི་འགྱུར་རོ། །

<24>གོང་འཕེལ་གྱི་ཚེ་ཡུལ་ཅན་རང་རིག་གི་ཚུལ་དུ་ཤེས་རབ་ཀྱིས་ཉམས་སུ་མྱོང་བའི་ཤེས་པ་སྐྱེས་པ་སྟེ། རྒྱུའི་ཐེག་པར་སྦྱོར་ལམ་གྱི་ལྟ་ཚད་དོ། །ཚད་ཕེབས་ཚེ་གཟུང་འཛིན་གྱི་སྤྲོས་པ་བྲལ་བར་ཆོས་རབ་རྣམ་འབྱེད་ཀྱི་ཀློང་ན་རིག་པ་ཡེ་ཤེས་རྟོགས་པའི་ངོ་བོར་མངོན་དུ་གྱུར་བ་སྟེ། རྒྱུའི་ཐེག་པའི་མཐོང་ལམ། ཆོས་ཟད་ཀྱི་ཚེ་སྒོམ་སྤང་ཕལ་ཆེར་གྱི་སྒྲིབ་པ་ལས་གྲོལ་བའི་ཡེ་ཤེས་ཤེས་རབ་ཆེན་པོ་ཐོབ་པ་སྟེ། 

<24>རྒྱུའི་ཐེག་པར་སྒོམ་ལམ་གྱི་ལྟ་ཚད། གྲོལ་ལམ་མཐར་ཕྱིན་པའི་རྣམ་གྲོལ་ནི། སྒྲིབ་པ་མཐའ་དག་སྤངས་པ་སྟེ། ཀུན་ཏུ་འོད་དང་པདྨ་ཅན། ཡི་གེ་འཁོར་ལོ་ཚོགས་ཆེན་བདེ་བ་ཆེན་པོ་ཏིང་ངེ་འཛིན་ཡེ་ཤེས་བླ་མའི་སའི་ངོ་བོ་མི་སློབ་ལམ་མོ། 

<24>དེ་ཡང་ཞིབ་པར་མན་ངག་གི་རྒྱུད་ལས། | [གོ་རྟོག་རིག་པའི་རྩལ་ཤུགས་ཆུང་བ་ཡིས།། | རྟོགས་པ་ཀློང་དུ་མ་གྱུར་མཐོལ་ལོ་བཤགས།།] | ཞེས་གསུངས་པས།

<24>གོ་བའི་གོ་བ། གོ་བའི་ཉམས། གོ་བའི་རྟོགས་པ་སྟེ་ཉམས་རྟོགས་ལའང་དེ་བཞིན་དུ་བྱེ་བྲག་རིམ་པའི་ལྟ་བ་རྒྱུད་ལ་སྐྱེས་ཚུལ་གྱི་ས་མཚམས་ཡོད་པར་གྲུབ་བོ། དཔེ་ན་རང་རྒྱུད་ལ་ལེགས་པར་བརྟགས་ཏེ། སོ་སྐྱེ་དང་འཕགས་པའི་ས་མཚམས་ཀྱི་ལྟ་བའི་སྐྱེ་ཚུལ་སློབ་དཔོན་ཆེན་པོ་པདྨའི་ཞབས་ཀྱི་གསང་སྔགས་ལམ་རིམ་སོགས་དང་ཀུན་མཁྱེན་ཀློང་ཆེན་པའི་གཞུང་ལས་ཤེས་དགོས་ཀྱིས། 

<24>ཕལ་ཆེར་ལྟར། རིག་པ་གསལ་སྟོང་ལྗེན་པར་མཐོང་བ་ཙམ་དེ་མུ་སྟེགས་པའི་བདག་ཤེས་རིག་གི་སྐྱེས་བུ་ཉིད་ཡིན་ཏེ། ཡིད་མངོན་གྱིས་རིག་པའི་རྩལ་ཙམ་དངོས་པོར་ངོས་བཟུང་དུ་ཡོད་པར་རྟག་ལྟའི་གཞི་རུ་མཐོང་བས། དེ་ཙམ་མཐོང་ཚེ་ཆོས་ཉིད་རྟོགས་སྙམས་ནས་མངོན་པའི་ང་རྒྱལ་གྱིས་རང་ལྟ་མཆོག་འཛིན་དང་གཉིད་སོགས་མཐོང་སྤང་ཐམས་ཅད་སྤང་མི་དགོས་པར་ཆོས་ཉིད་རོལ་པར་འཇོག་པས་རང་གཞན་བསླུ་བ་ནི། 

<24>ཧ་ཅང་སོགས་སོ་སོར་རྟོགས་པའི་ཤེས་རབ་ཀྱི་དཔྱད་པ་ཡོངས་སུ་རྫོགས་པའི་རིག་པ་མི་ཤེས་པའི་བླུན་པོའི་ལུགས་ཡིན་པས། རྫོགས་ཆེན་ནས་གཟེར་བུ་བརྒྱ་དང་བརྒྱད་ཅུ། གང་སྟོང་ཕྲག་ཕྱེད་གཉིས། གནད་ཆེན་འདུས་པ་སྟོང་ཕྲག་གསུམ། གོལ་སྒྲིབ་ཁྲི་ཕྲག་བཞི་བཅུ་གསུངས་པ་ལ་མཁས་པར་བྱའོ།། 

<25>ལོངས་སྐུ་ལས་སྤྲུལ་སྐུས་འགྲོ་དོན་མཛད་ཚུལ་ནི། {ང་ཡི་}སོགས་རྐང་པ་དྲུག་སྟེ། ཆོས་སྐུ་ལས་གཡོ་བ་མེད་པའི་ཀུན་ཏུ་བཟང་པོ་{ང་ཡི་སྤྲུལ་བ་}བེམ་པོར་སྣང་བ་བཟོ། སེམས་ཅན་དུ་སྣང་སྐྱེ་བ། སངས་རྒྱས་སུ་སྣང་བ་མཆོག་གི་སྤྲུལ་སྐུའི་ཚུལ་དུ་སྣང་བའི་སྟོན་པ་དང་། དུས་{རྒྱུན་མི་འཆད་}པར་ཡང་དང་ཡང་དུ་གནས། 

<26>མཆོག་གི་སྤྲུལ་སྐུ་གཅིག་གི་སྐུ་དུས་གཅིག་ཏུ་བསྟན་ནས་འདུལ་བའི་ཞིང་མི་མཇེད་ཀྱི་འཇིག་རྟེན་{བྱེ་བ་ཕྲག་བརྒྱ་}དང་། ནམ་མཁའི་མཐའ་ཀླས་པར་ཁྱབ་པའི་སེམས་ཅན་གྱི་གནས་{བསམ་}པས་གཞལ་{ཡས་}པར་སྤྲུལ་པ་{འགྱེད་}ཅིང་། 

<27>འཁོར་འགྲོ་དྲུག་གི་སེམས་ཅན་{གང་}ཡིན་{ལ}།་ཆོས་{གང་}གིས་{འདུལ་}བའི་ཐབས་མངོན་མཐོ། ངེས་ལེགས་ཀྱི་ལམ་སྣ་ཚོགས་{སྟོན་}པར་མཛད་དོ།། 

<28>དེ་ལྟ་བུའི་སྤྲུལ་པ་མཛད་པ་པོ་ཀུན་བཟང་པོ་{ང་ཡི་}སྤྲུལ་པ་མཛད་པའི་རྒྱུ་བསམ་པ་ཕུན་ཚོགས་{ཐུགས་རྗེའི་}དབང་དང་སྦྱོར་བ་ཕུན་ཚོགས་{སྨོན་ལམ་}གྱི་ཕ་རོལ་ཕྱིན་པའི་སྟོབས་{ཀྱིས}། མཛད་ཡུལ་{ཁམས་གསུམ་འཁོར་བའི་སེམས་ཅན་}མཐའ་དག་{ཀུན}། མཛད་པའི་དོན་མཐོ་རིས་ངན་སོང་གི་{རིགས་དྲུག་}འཁྲུལ་བའི་{གནས་ནས་འཐོན་}ཏེ། འཁྲུལ་མེད་རང་གི་སེམས་ཉིད་མངོན་དུ་གྱུར་པ་ཀུན་ཏུ་བཟང་པོ་དབྱེ་བ་མེད་པའི་ས་ཐོབ་{པར་ཤོག} ཅེས་སོ། 
