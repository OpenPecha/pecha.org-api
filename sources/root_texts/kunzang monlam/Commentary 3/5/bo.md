direction: ltr

<43>(གསུམ་པ་དུག་ལྔ་རང་སར་གྲོལ་བའི་འཁྲུལ་མེད་ཀྱི་སྤྱོད་པས་ལ་བཟླ་བ་ལ་){གཉིས་འཛིན་བློ་ནི་}སོགས་སྐང་པ་ལྔ་བཅུ་ང་དགུ་ལས། སྤྱིར་སོ་སོར་ཐར་བ་ནས་ཉོན་མོངས་པ་ལ་སྐྱོན་དུ་བལྟས་ཏེ་སྤོང་ཚུལ། བྱང་སེམས་ཀྱིས་གཞན་དོན་བྱེད་པའི་ལམ་གྲོགས་སུ་བསྒྱུར་ཚུལ། སྔགས་སུ་ལྷ་དང་ཡེ་ཤེས་ཀྱི་ངོ་བོ་ལམ་དུ་བྱེད་ཚུལ་གསུངས་བ་ཡིན་ཀྱང་། ཉོན་མོངས་པ་ལ་རང་གི་མཚན་ཉིད་ཀྱིས་གྲུབ་པའི་ཉོན་མོངས་པ་དང་། རང་གི་མཚན་ཉིད་ཀྱིས་མ་གྲུབ་ཅིང་གཟུགས་བརྙན་དུ་སྣང་བ་གཉིས་ལས། རང་མཚན་གྱིས་གྲུབ་པ་སེམས་ཅན་གྱི་རྒྱུད་ལ་སྲིད་པར་འཕེན་བྱེད་དུ་ཡོད་པ་སྟེ། འདིའི་རྒྱུ་ངོ་བོ་འབྲས་བུས་བཅས་པ་རྩད་ནས་སྤོངས་བར་ལམ་སྡོམ་པ་གསུམ་ཀ་གནད་གཅིག་ཏུ་གྱུར་བ་སྟེ། 

<43>སྡོམ་གསུམ་རྣམ་ངེས་ལས། | [སྤོང་བསྒྱུར་ལམ་དུ་བྱེད་པ་སོ་སོ་ཡང་།། | ཉོན་མོངས་རང་མཚན་སྤོངས་བར་མཁས་རྣམས་མཐུན།།] | ཅེས་སོ། །

<43>གཟུགས་བརྙན་ནི་བྱམས་པ་དགའ་ལྟ་བུ་འདོད་ཆགས། སྙིང་རྗེ་ཞེ་སྡང། བཏང་སྙོམས་གཏི་མུག་ལྟར་སྣང་བའི་རྣམ་པ་ཡིན་པ་བཞིན་ནོ། །འོ་ན་བྱང་སྔགས་གཉིས་ཀྱི་ཉོན་མོངས་གང་དུ་སྡུད་ཅེ་ན། རང་མཚན་པའི་ཆར་གཏོགས་ཡིན་ནོ། །

<43>སྤངས་བྱ་ཉོན་མོངས་དང་ལས་དང་རྣམ་སྨིན་གྱི་ཀུན་ནས་ཉོན་མོངས་པ་འདི་དག་གིས་བག་ཆགས་དང་བཅས་སྤོངས་བ་ནི་རྫོགས་ཆེན་པོའི་སྤྱོད་པའི་མཆོག་ཡིན་མོད། གང་དག་སྙིགས་དུས་ཀྱི་སེམས་ཅན་ལས་ངན་རྣལ་རྫུ་གྲུབ་རྫུ་གཏེར་རྫུར་སྣང་བ་སོགས་ཀྱིས་ཉོན་མོངས་གསུམ་འཆོལ་ཉོག་ཏུ་སྤྱོད་པ་ཐེག་ཆེན་གྱི་སྤྱོད་པ་དང་། ཉོན་མོངས་རྣམ་རྟོག་ཡེ་ཤེས་ཡིན་པར་སྨྲ་བ་ནི་ཕྱིན་ལོག་ཁོ་ན་སྟེ། 

<43>བཅོམ་ལྡན་འདས་ཀྱིས་རྒྱུད་སྡེ་དུ་མ་ལས་ཡང་ཡང་གསུངས་བ། | [རྣལ་འབྱོར་མིན་ལ་རྣལ་འབྱོར་འཆོས།། | ཕྱག་རྒྱ་བསྒྲོད་པར་བྱེད་པ་དང་།། | ཡེ་ཤེས་མེད་ལ་ཡེ་ཤེས་ཚུལ།། | ཐེ་ཚོམ་མེད་པར་དམྱལ་བར་འགྲོ།།] | ཞེས་དང་།

<43>ཁྱད་པར་འཕགས་སྟོད་ལས། | [སེར་སྐྱས་ཡུལ་རྣམས་ལ་སྤྱོད་བཞིན།། | ཡེ་ཤེས་འགྱུར་མཆི་སྡིག་བྲལ་བ།། | ཁྱོད་ཀྱིས་ཀུན་ནས་ཉོན་མོངས་ལས།། | ཐར་པ་ག་ལ་ཡོད་ཅེས་གསུངས།།] | ཞེས་སོ། །

<43>དེ་བས་ན་སྤྱོད་པའི་མཆོག་དུག་ལྔ་རང་གྲོལ་རང་བཞིན་ནི་མེད་པར་གཏོང་བ་ཐེག་མཆོག་རྒྱལ་པོའི་སྤྱོད་པ་ཡིན་ལ་དུག་ལྔ་འདི་དག་གི་ཉེར་ལེན་ནི། ཉོན་མོངས་སྔར་སྐྱེས་བཞག་པའི་བག་ཆགས་མེད་པ་ཕྲ་རྒྱས་སྤངས་བ་མ་ཡིན་པ། ལྷན་ཅིག་བྱེད་རྐྱེན་ནི་རང་རང་གི་ཡུལ་ཉེ་བར་སྣང་བ་དང་། མི་གཙང་གཙང་བར། མི་རྟག་རྟག་པར། སྡུག་བསྔལ་བདེ་བར། བདག་མེད་ལ་བདག་ཡོད་པར་འཞིན་པ་ཚུལ་མིན་ཡིད་བྱེད་དེ། 

<43>མངོན་མཛོད་ལས། | [ཕྲ་རྒྱས་སྤངས་བ་མ་ཡིན་དང་།། | ཡུལ་ནི་ཉེ་བར་གནས་པ་དང་།། | ཚུལ་བཞིན་མ་ཡིན་ཡིད་བྱེད་ལས།། | ཉོན་མོངས་རྒྱུ་ནི་ཚངས་བ་ཡིན།།] | ཅེས་སོ།

<43>དེ་དག་གི་ཚུལ་གཞུང་དུ་འབྱུང་བ་ནི། (དུག་ལྔ་སོ་སོར་སྤང་བྱ་ཉོན་མོངས་ངོས་བཟུང་བ། སྤོངས་བྱེད་གཉེན་པོའི་ངང་ལ་གནས་པ་གཉིས་གཉིས་ལས།) 

<43>(སྤངས་བྱ་འདོད་ཆགས་བསྐྱེད་བྱེད་ཚུལ་བཞིན་མ་ཡིན་པའི་ཡིད་བྱེད་ནི།) {གཉིས་འཛིན་}གསུམ་སྟེ་གློ་བུར་སྒྲིབ་པའི་དབང་གིས་གཉིས་མེད་སྤྲོས་བྲལ་གྱི་ཡེ་ཤེས་གཉིས་སྣང་གི་ཆར་འཆར་རུང་བ་དང་། ཡུལ་ཡུལ་ཅན་གཉིས་སུ་སྣང་བའི་འཁྲུལ་ཤེས་དང་། བདག་གཞན་གཉིས་སུ་རྟོག་པ་སྟེ། མ་རིག་གསུམ་གྱི་{བློ}འམ་སེམས་སུ་ཤར་སྟོབས་ཀྱིས་{ནི}། ང་ལས་ཕ་གིའམ་ཕ་གི་ལས་ང་བྱུང་སྙམ་པའི་{ཐེ་ཚོམ་}བྱུང་{སྟེ་}

<44>བདག་ལ་གཅེས་འཛིན་གྱི་{ཞེན་པ་ཕྲ་མོ་སྐྱེས་པ}འོ། །ཕྲ་རྒྱས་སྤང་བ་མ་ཡིན་པ་ནི། སྔ་མའི་དབང་{ལས}། །ཐོག་མེད་ནས་གོམས་པའི་ཉོན་མོངས་པའི་{བག་ཆགས་འཐུག་པོ་}སྟེ་མང་དུ་བརྩེགས་པས་བགོས་པ་ཕྲ་མོ་ནས་ཅིག་ཆར་མིན་པར་{རིམ་གྱིས་བརྟས་}ཤིང་རྒྱས་པའོ། 

<45>ཆགས་ཡུལ་ཉེ་བར་གནས་པ་ནི་ཤ་སོགས་བཟའ་བ། ཆང་སོགས་བཏུང་བའི་{ཟས}། གསེར་དངུལ་བཞོན་པ་སོགས་ཀྱི་{ནོར}། དར་རས་སྣམ་བུ་སོགས་ཀྱི་{གོས་དང་}། ས་ཆ་ཡུལ་རིས་གུར་ཁང་ཁྱིམ་གྱི་{གནས་དང་}། རྗེ་དཔོན་གཡོག་འཁོར་སོགས་ཀྱི་{གྲོགས}། དབང་པོ་ལྔའི་ལོངས་སྤྱོད་གཟུགས་མཛེས་པ་སོགས་{འདོད་ཡོན་ལྔ་དང་}། ཕ་མ་སོགས་ཤིན་ཏུ་ཕན་ཞིང་{བྱམས་}པའི་ཉེ་དུར་གྱུར་{པའི་གཉེན་}རྣམས་སུ་སྣང་བའོ། །རྒྱུ་དེ་དག་ཚོགས་པ་ལ་བརྟེན་ནས། ཉོན་མོངས་པའི་ཀུན་ནས་ཉོན་མོངས་པ་ཡུལ་{ཡིད་འོང་}མཐོང་ཚེ་འབྲལ་མི་ཕོད་པ་ལྟ་བུའི་{ཆགས་}པར་གྱུར་{པའི་འདོད་པས་}སྙིང་ཕུག་པ་ལྟར་{གདུངས་}བ་ནི་འདོད་ཆགས་སྐྱེས་པ་སྟེ། 

<46>དེའི་ཉེས་པ་ནི་ཆགས་པའི་ཡུལ་ཡུལ་ཅན་{དེ་དག་}ཐམས་ཅད་སྐད་ཅིག་གིས་{འཇིག་}པའི་མི་རྟག་པ་{རྟེན་}དུ་གྱུར་པ། །

<46>ཆགས་པས་ཆོས་རྣམ་མི་མཐོང་སྟེ།། | [མི་གང་ཆགས་པས་ཟིལ་ནོན་པ།། | དེ་ཡིས་མུན་པས་མུན་པར་འགྱུར།།] | ཅེས་གསུངས་སོ། །

<47>ཆགས་པ་དེས་ཀུན་ནས་བསླངས་པའི་ལས་ཀྱི་ཀུན་ནས་ཉོན་མོངས་པ་བསྲན་ཡོད་{གཟུང་}བྱའི་ལས། ལུག་གསོད་པ་ལྟ་བུ་འདོད་ཆགས་ཀྱིས་སྲོག་གཅོད་པ། རྫས་སྐུ་བའི་མ་བྱིན་ལེན་དང་། 

<47>རྫོགས་པ་ཆེན་པོའི་རྒྱུད་ལས། | [རྒྱུ་ཡི་ཐེག་པ་སྤང་བས་ནི།། | ཇགས་ཀྱི་དམ་ཚིག་གཏན་ནས་ཉམས།། | འབྲས་བུར་རྒྱབ་ཀྱིས་ཕྱོགས་ནས་སུ།། | བསྐལ་པ་འབུམ་ཁྲིར་ན་རག་གནས།།] | ཞེས་གསུངས་པ་ལྟར་

<47>ཁུ་བ་དབྱུང་བ་ལྟ་བུའི་ལོག་གཡེམ་སྟེ་ལུས་ཀྱི་གསུམ། རྫུན་སོགས་ངག་གི་བཞི་སྟེ་གཟུགས་ཅན་བདུན། {འཛིན་}བ་ཡིད་ཀྱི་{ལས་}བརྣབ་སེམས་སོགས་གསུམ་སྟེ་བཅུའི་ཆར་གྱུར་པའི་ལས་ངན་སྣ་ཚོགས་{ལ་ཟད་}པའི་{མཐའ་མེད་}པ་གསོགས་པའོ། 

<48>འདོད་ཆགས་{ཞེན་པའི་}ལས་ཀྱི་{འབྲས་བུ་}རྣམ་སྨིན་གྱི་ཀུན་ནས་ཉོན་མོངས་པར་མཐོང་ཆོས་སམ། སྐྱེ་ནས་སམ། ལན་གྲངས་གཞན་ལ་མྱོང་འགྱུར་གྱི་ཚུལ་དུ་{སྨིན་པའི་ཚེ་}ན། རྒྱུ་མཐུན་གྱི་འབྲས་བུ་ཟས་གོས་སོགས་མེད་པ་ལ་{བསྐམ་}ཞིང་། ཡོད་པ་ལ་{ཆགས་}པའི་སེར་སྣའི་སྡུག་བསྔལ་གྱིས་{གདུང་བའི་}སྐྱོན་ཅན་དང་། རྣམ་སྨིན་གྱི་འབྲས་བུ་{ཡི་དྭགས་སུ་སྐྱེས་ནས་བཀྲེས་སྐོམ་}གྱི་སྡུག་བསྔལ་གྱིས་འཇིགས་པའམ་{ཡ་རེ་ང་}བའོ། 

<49>(སྤངས་བྱེད་གཉེན་པོའི་ངང་ལ་གནས་པ་ནི།) {སངས་རྒྱས་}ཀུན་ཏུ་བཟང་པོ་{ང་ཡི་}ཆོས་ཉིད་མངོན་བྱེད་ཀྱི་{སྨོན་ལམ་}སྟོབས་{ཀྱིས}། {འདོད་ཆགས་ཞེན་པ}ས་བཅིངས་པ{འི་}འགྲོ་དྲུག་གི་{སེམས་ཅན་རྣམས་}ཀྱིས་ཐེག་དམན་ལྟར་སྐྱོན་དུ་བལྟས་ནས་{འདོད་}ཅིང་ཆགས་པའི་{གདུང་བ་ཕྱིར་}བཟློགས་ཏེ་{མ་སྤངས}། 

<50>བདུད་དང་མུ་སྟེགས་ལྟར་{འདོད་ཆགས་ཞེན་པ་}ཡོན་ཏན་ཏུ་བལྟས་ནས་{ཚུར་}རྒྱུད་ལ་{མ་བླང་}བར། 

<51>འདོད་ཆགས་ཀྱི་རྟོག་པ་བྲང་ངེ་སྐྱེས་ཚེ། {ཤེས་}རིག་རྗེན་སངས་ངོས་བཟུང་ནས་རྣམ་པར་རྟོག་པས་བཅས་བཅོས་མི་བྱེད་པར་ཐད་ཀར་{རང་སར་}ལྷོད་ཀྱིས་{གློད་པ་ཡིས}། {རིག་}སྟོང་འོད་གསལ་{པ་}རྟོག་བྲལ་ཆེན་མོ་{རང་}གི་{སོ་}ཚུག་{ཟིན་}པ་{གྱུར་ནས}། ཆོས་{ཀུན}་སོ་སོར་{རྟོག་}པའི་{ཡེ་ཤེས་}ཆགས་བྲལ་ཆེན་པོ་{ཐོབ་པར་ཤོག} ཅེས་སོ། །

<52>(སྤང་བྱ་ཞེ་སྡང་བསྐྱེད་བྱེད་ཡུལ་ཉེ་བར་གནས་པ་ནི།) {ཕྱི་རོལ་}གྱི་དགྲ་སོགས་{ཡུལ་}ཡིད་དུ་མི་འོང་བ་གང་ཡིན་{གྱི་སྣང་བ་}བྱུང་བའོ། ཚུལ་མིན་ཡིད་བྱེད་ནི། དེ་{ལ་}འདུ་ཤེས་ཕྱིན་ཅི་ལོག་པར་རང་གི་ལེགས་པའི་ཆ་འབྲལ་ལོ་སྙམས་པའི་{འཇིགས་}པ་དང་ཉེས་པར་སྦྱར་སྙམས་ཀྱི་{སྐྲག་}པའི་{ཤེས་པ་ཕྲ་མོ་}བན་བུན་ཀྱི་{འགྱུ་}རྟོག་བྱུང་ནས་སོ། །

<53>ཕྲ་རྒྱས་མ་སྤངས་པ་ནི། དེས་དབང་གིས་ཐོག་མེད་ནས་གོམས་པའི་ཞེ་{སྡང་}གི་རྣམ་{པའི་བག་ཆགས་}རྒྱུད་ལ་ཡོད་པ་{བརྟས་པ}འོ། །རྒྱུ་དེ་དག་ཚོགས་པ་{ལས}། ཉོན་མོངས་པའི་ཀུན་ནས་ཉོན་མོངས་པ་ཡུལ་གང་ལ་ཡིད་མི་འོང་བ་{དགྲ་འཛིན་}གྱི་ཁོང་ཁྲོ་ཀུན་ནས་མནར་སེམས་པ་སྐྱེས་པ་སྟེ། དེ་སེམས་ཀྱི་སྐད་ཅིག་གཅིག་ཏུ་སྐྱེ་བས་ཀྱང་བསྐལ་པ་སྟོང་དུ་སྦྱིན་པ་དང་ཚུལ་ཁྲིམས་ཀྱི་དགེ་རྩ་གང་བསགས་ཐམས་ཅད་འཇོམས་པ་དང་། 

<53>སྤྱོད་འཇུག་ལས། | [ཞེ་སྡང་ལྟ་བུའི་སྡིག་དང་མེད།།] | ཅེས་

<53>སྡིག་པ་ཆེན་པོ་བསགས་པ་དང་། 

<53>སྡུད་པ་ལས་ | [སྡང་ཞིང་བཟོད་དང་བྲལ་ལ་བྱང་ཆུབ་ག་ལ་ཡོད།།] | གསུངས་པ་བཞིན་

<53>ཐར་པ་ཐོབ་པའི་སྐལ་བ་གཅོད་པ་དང་། 

<53>མདོ་ལས། | [གཞན་ལ་གནོད་པ་དགེ་སྦྱོང་མ་ཡིན་ནོ།།] | ཞེས་གསུངས་པ་ལྟར་

<53>དགེ་སྦྱོང་གི་ཆོས་བཤིགས་པ་དང༌། 

<53>བསླབ་བཏུས་ལས་༑ [གནོད་པ་ལས་བཟློག་པའི་ཕྱིར་ཁྲོས་ན་ཉེས་པ་ཡོད་དམ་ཞེ་ན། དེའི་བག་ཆགས་གསོས་པར་འགྱུར་པས་སྙིང་རྗེ་ཉམས་པའི་ཉེས་པར་འགྱུར་རོ། །] | ཞེས་པ་ལྟར། 

<53>སྙིང་རྗེ་ཉམས་ནས་ཐེག་ཆེན་གྱི་རྩ་བ་གཅོད་པའོ། །དེས་ཀུན་ནས་བསླངས་བ་ལས་ཀྱི་ཀུན་ནས་ཉོན་མོངས་པ་ནི། སྲོག་གཅོད་ཀྱི་ཕྱོགས་མཐུན་སེམས་ཅན་ལ་རྡོ་དབྱུག་ཁུ་ཚུར་སོགས་ཀྱིས་{བརྡེག་}པ་དང་། དངོས་{གསོད་པ་}དང་ལོག་གཡེམ་སོགས་གཞན་ལ་གནོད་པའི་ལས་རྩུབ་{ཧྲགས་པ}འི་མི་དགེ་བཅུ་རྒྱུད་ལ་{སྐྱེས་}པར་བྱེད་དོ། 

<54>{ཞེ་སྡང་}ལས་ཀྱི་{འབྲས་བུ་}རྣམ་པར་སྨིན་པའི་ཀུན་ནས་ཉོན་མོངས་ཀྱི་ཚུལ་དུ་མྱོང་འགྱུར་གསུམ་དུ་{སྨིན་པའི་ཚེ་}ན། རྣམ་སྨིན་གྱི་འབྲས་བུ་{དམྱལ་བའི་}ཁམས་བཅོ་བརྒྱད་དུ་ཁྲོ་ཆུར་{བཙོ་}བ་མེས་{བསྲེགས་}པ། གྲང་བར་ཆུད་པས་{སྡུག་རེ་བསྔལ་}བའོ། །

<55>(སྤོང་བྱེད་གཉེན་པོའི་ངང་ལ་གནས་པ་ནི།) {སངས་རྒྱས་}ཀུན་ཏུ་བཟང་པོ་{ང་ཡི་སྨོན་ལམ་གྱིས་འགྲོ་དྲུག་སེམས་ཅན་ཐམས་ཅད་ཀྱི་ཞེ་སྡང་དྲག་པོ་སྐྱེས་པའི་ཚེ་སྤང་བླང་མི་བྱ་རང་སོར་གློད་}པ་སྔར་བཞིན་

<56>དེ་དུས་{རིག་}སྟོང་རྗེན་{པ་}ངོས་བཟུང་བས་{རང་སོ་ཟིན་གྱུར་ནས་གསལ་}སྟོང་མི་རྟོག་{པའི་ཡེ་ཤེས་}མེ་ལོང་ལྟ་བུ་{ཐོབ་པར་ཤོག} ཅེས་སོ། །

<57>(སྤང་བྱ་ང་རྒྱལ་བསྐྱེད་བྱེད་ཕྲ་རྒྱས་མ་སྤང་བ་ནི།) {རང་སེམས་}ལ་ང་རྒྱལ་གྱི་{ཁེངས་པར་གྱུར་}པའི་བག་ཆགས་ལྡན་{པ་ལ}། ཡུལ་ཉེ་བར་གནས་པ་ང་རྒྱལ་སྐྱེས་པའི་ཡུལ་{གཞན་ལ་}བསྟེན་ནས། ཚུལ་མིན་ཡིད་བྱེད་ང་རྒྱལ་ཅན་གྱི་སྐྱེ་བོ་མཆོག་དུ་སྣང་བ་མཐོན་པོ་རྣམས་དང་འདྲ་བའི་ལད་མོ་བྱེད་འདོད་ཀྱི་{འགྲན་སེམས་}དང་དམན་པ་ལ་{སྨད་}དེ་རང་ཆེ་འབྱིན་{པའི་}བསམ་{བློ་}མང་བའོ། །

<58>རྒྱུ་དེ་དག་ཚོགས་པ་ལས། ཉོན་མོངས་པའི་ཀུན་ནས་ཉོན་མོངས་པ་{ང་རྒྱལ་}བདུན་པོ། འཇིག་རྟེན་པའི་ཡེ་ཤེས་ཙམ་མཐོང་བ་ནི། འཕགས་པ་ཡིན་སྙམས་པས་ཁེངས་བ་མངོན་པའི་ང་རྒྱལ། ལྟ་བ་རྟག་ཆད་དང་སྤྱོད་པ་དགེ་སྡིག་ཁྱད་གསོད་ཀྱིས་སེམས་ཁེངས་བ་ལོག་པའི་ང་རྒྱལ། རང་ལ་དམ་པའི་ཡོན་ཏན་མེད་ཀྱང་ལུང་རྟོགས་ཀྱི་ཆོས་དང་ལྡན་པའི་གང་ཟག་དམ་པ་ཡོད་པ་ལས་ཀྱང་ལྷག་སྙམས་པ་ང་རྒྱལ་ལས་ཀྱང་ང་རྒྱལ། 

<58>དེ་བཞིན་ང་རྒྱལ་ལྷག་པའི་ང་རྒྱལ་ཅུང་ཟད་དང་ང་བོ་སྙམ་པའི་ང་རྒྱལ་ཤས་ཆེ་ཞིང་ཤུགས་{དྲག་པའི་སེམས་སྐྱེས་པ}འོ། །ལས་གྱི་ཀུན་ནས་ཉོན་མོངས་པ། དེ་དག་{གིས་}ཀུན་ནས་བསླངས་ཏེ། {བདག་}དང་འབྲེལ་བ་གཉེན་སོགས་ལའང་ང་རྒྱལ་གྱི་སྦྱོར་བས་ལུས་ཀྱིས་འཐབ་ཅིང་། ངག་གིས་རྩོད་པ་དང་། རང་དང་མ་འབྲེལ་བ་{གཞན་}ཕྱོགས་ལ་{འཐབ་རྩོད་}ཀྱི་མི་དགེའི་ལས་རྣམས་བསོགས་ཅིང་། རྣམ་སྨིན་གྱི་ཀུན་ནས་ཉོན་མོངས་ངན་སོང་གསུམ་གྱི་{སྡུག་བསྔལ་མྱོང་}བ་སྟེ། 

<58>སྤྱོད་འཇུག་ལས། | [ཉོན་མོངས་ང་རྒྱལ་གྱིས་ཁེངས་ནི།། | ངན་འགྲོར་ང་རྒྱལ་གྱིས་ཁྲིད་ཅིང་།།] | ཞེས་སོ། །

<59>དེ་ཡང་ལོག་པའི་ང་རྒྱལ་གྱིས་ནི་ངན་སོང་ཁོ་ན་ལས་མེད་ཀྱང་གཞན་དྲུག་པོ་དང་འདྲེས་པའི་དགེ་བ་བྱས་ཀྱང་{ལས་དེའི་འབྲས་བུ་}མྱོང་བ་རྒྱུ་མཐུན་གྱི་ཚུལ་དུ་ལྷའི་གནས་སུ་སྐྱེས་ཏེ་{སྨིན་པའི་ཚེ་}ན། ལྷ་རྣམས་འཆི་{འཕོ་}བའི་སྡུག་བསྔལ་རང་གི་ཞག་བདུན་དུ་མྱོང་བ་ན། 

<59>རྒྱལ་ཆེན་རིས་བཞིའི་ལྷས་མི་ལོ་སུམ་བརྒྱ་ལྔ་བཅུ་བར་མྱོང་ལ་གོང་མ་ཚེ་ཅི་ཙམ་རིང་བར་འཚེ་འཕོ་བའི་སྡུག་བསྔལ་དེ་ཙམ་རིང་བ་དེའི་ཚེ་ཕྱི་མར་ངན་སོང་སོགས་འོག་མར་{ལྷུང་}བ་མངོན་ཤེས་ཀྱིས་མཐོང་ནས་བརྒྱ་ལ་འབོགས་སོགས་ཀྱི་སྡུག་བསྔལ་མྱོང་དགོས་{པའི་ལྷ་རུ་སྐྱེས་}པའོ། །

<59>(སྤོང་བྱེད་གཉེན་པོའི་ངང་ལ་གནས་པའི་སྨོན་ལམ་ནི།) {སངས་རྒྱས་ང་ཡི་སྨོན་ལམ་གྱིས། ཁེངས་སེམས་སྐྱེས་པའི་སེམས་ཅན་རྣམས་}ང་རྒྱལ་སྐྱེས་པ་{དེ}འི་{ཚེ་}ན་{ཤེས་པ་རང་སོར་}སྔར་བཞིན་{གློད་}པས་

<61>{རིག་པ་རང་སོ་ཟིན་གྱུར་ནས་མཉམ་པ་ཉིད་ཀྱི་}ཡེ་ཤེས་ང་རྒྱལ་མེད་པའི་ངོ་བོའི་{དོན་རྟོགས་}པར་{ཤོག}། ཅེས་སོ། །

<62>སྤང་བྱ་ཕྲག་དོག་བསྐྱེད་བྱེད་ཡུལ་ཉེ་བར་གནས་པ་རང་ལས་མཐོ་བ་དང་མཉམ་པ་{གཉིས་}གང་རུང་དུ་སྣང་བས། ཚུལ་མིན་ཡིད་བྱེད་མཐོ་དམན་གཉིས་སུ་སྣང་བའི་ཆ་ལ་{འཛིན་}ཞེ་ན། ཆེར་{བརྟས་}པ་ཕྲ་རྒྱས་མ་སྤངས་པ། ཐོག་མེད་ནས་གཉིས་འཛིན་གོམས་{པའི་བག་ཆགས་}ཡོད་པ་ཉིད་{ཀྱིས་}ཉོན་མོངས་པའི་ཀུན་ནས་ཉོན་མོངས་པ། {བདག་བསྟོད་}ཚེ་{གཞན་}ལ་{སྨོད་}པར་འདོད་པ། བདག་ལ་བསྟོད་ཚེ་གཞན་ལ་སྨོད་འདོད་སོགས། མཆོག་གམ་མཉམ་པ་ལ་འགྲན་པའོ། 

<62>ལས་ཀྱི་ཀུན་ནས་ཉོན་མོངས་པ་{ཟུག་ངུ}འམ་གནོད་པའི་{ལས}། སྦྱོར་བ་{འཐབ་རྩོད་}རྒྱས་ཤིང་། བསམ་པ་{འགྲན་སེམས་བརྟས་པ}འོ། རྣམ་པར་སྨིན་པའི་ཀུན་ནས་ཉོན་མོངས་པ་དེ་ཡང་དགེ་བ་དང་འདྲེས་པའི་རྒྱུ་{ལས་}མཐོ་རིས་ཀྱི་གྲངས་སུ་གྱུར་ཀྱང་། ཕན་ཚུན་སྲོག་དང་འབྲལ་བའི་{གསོད་}པ་དང་། ཡན་ལག་{གཅོད་}པ་འཐབ་རྩོད་ལ་དགའ་བའི་{ལྷ་མིན་}གྱི་{གནས་སུ་སྐྱེས་}ལ། 

<63>འཁྲུགས་རྩོད་ཀྱི་སྡིག་པའི་ལས་ཀྱི་{འབྲས་བུ་}ཤི་འཕོས་མ་ཐག་{དམྱལ་བའི་གནས་སུ་ལྟུང་}བ་ལས་འགྲོ་ས་གཞན་མེད་པ་མུ་སྟེགས་རྒྱས་པ་ལྟ་བུའི་གཏི་མུག་གི་ལུགས་ངན་དང་མ་འདྲེས་པ་ཐམས་ཅད་མཁྱེན་པས་གཟིགས་པ་སྟེ། 

<63>ཁྱད་ པར་འཕགས་བསྟོད་ལས། | [ཁྲོས་པས་གཡུལ་ངོང་བསད་ན་ནི།། | བདེ་འགྲོར་འགྱུར་ཞེས་རྒྱས་པ་ཟེར།། | མགོན་པོ་ཁྱེད་ཀྱིས་གནས་སྐབས་དེའི།། | སེམས་ནི་ངན་འགྲོ་ཡིན་ཅེས་གསུངས།།] | ཞེས་སོ། །

<64>(སྤོང་བྱེད་གཉེན་པོའི་ངང་ལ་གནས་པ་ནི།) {སངས་རྒྱས་ང་ཡི་སྨོན་ལམ་གྱིས་འགྲན་སེམས་འཐབ་རྩོད་}ཀྱི་རྣམ་རྟོག་{སྐྱེས་པ}འི་འགྲོ་{རྣམས་}ཀྱིས་{དགྲར་འཛིན་}རྟོག་པའི་རྒྱུ་མཐུན་པར་{མི་བྱ་}བར་ཐད་དཀར་{རང་སར་གློད་}པས་

<65>རྟོག་མེད་{ཤེས་པ}འི་{རང་སོ་ཟིན་གྱུར་ནས}། སེམས་ཅན་འདུལ་བའི་{ཕྲིན་ལས་}ཐམས་ཅད་{ཐོགས་མེད་}མཁྱེན་པ་བྱ་གྲུབ་{ཡེ་ཤེས་}ཐོབ་པར་{ཤོག} ཅེས་སོ། །

<66>(སྤང་བྱ་གཏི་མུག་བསྐྱེད་བྱེད་ཕྲ་རྒྱས་མ་སྤངས་པ་ནི།) མངོན་སུམ་ཟབ་མོ་མ་མཐོང་བའི་དབང་གིས་ཡེ་ཤེས་རང་གི་ངོ་བོ་{དྲན་}རྒྱུ་{མེད་}པ་ཕྱིན་ཅི་ལོག་གི་སེམས་རྟོག་གི་ཆར་གྱུར་པའོ། །ཡུལ་ཉེ་བར་གནས་པ་ནི། བློ་ཕྱིན་ཅི་ལོག་ཏུ་འཇུག་པའི་གཞི་དགེ་སྡིག་སོགས་སྣང་བའོ། །ཚུལ་མིན་ཡིད་བྱེད་ནི། 

<66>དཔལ་ལྡན་ཨ་ཏི་ཤས། | [བཏང་སྙོམས་ལྟར་སྣང་གཏི་མུག་ཡིན།།] | ཅེས་གསུངས་པ་ལྟར་

<66>ཡོན་ཏན་གྱི་ཆོས་ལ་ཡོན་ཏན་དུ་མི་ལྟ་བར་ཅི་མི་སྙམ་པར་འཇོག་པ། སྐྱོན་ལ་སྐྱོན་དུ་མི་ལྟ་བར་ཅི་མི་སྙམས་པར་འཇོག་པའི་{བཏང་སྙོམས་}ལ་ཡིད་བཅུག་པའོ། རྒྱུ་དེ་གསུམ་ལས་བྱུང་བ་ཉོན་མོངས་པའི་ཀུན་ནས་ཉོན་མོངས་པ་གཏི་མུག་ནི། དགེ་སྡིག་རྒྱུ་འབྲས་གནས་ལུགས་ལས་གཞན་དུ་{ཡེངས་པ་}སེམས་ཕྱིན་ཅི་ལོག་སྐྱེས་པ་སྟེ། དཔེར་ན་དགེ་བ་སྡིག་པར་འདུ་ཤེས་དེ། སྡིག་པ་དགེ་བར་འདུ་ཤེས་པ་ལྟ་བུའོ། །

<66>ཀུན་སློང་དེ་{ཡིས་}བསྐྱེད་པ་ལས་ཀྱིས་ཀུན་ནས་ཉོན་མོངས་པ་ནི། ཡིད་ཤེས་མི་གསལ་བའི་{འཐིབ་}པ་དང་། དབང་ཤེས་མི་གསལ་བས་ལུས་ལྕི་བའི་{རྨུགས་}པ་དང་། སྔར་བྱུང་དྲན་པའི་{བརྗེད་པ་དང་}ཚོགས་དྲུག་འགགས་པའི་{བརྒྱལ་}བ་དང་། བླང་དོར་གྱི་གནས་ལ་འཇུག་པའི་དཀའ་ཚེག་དོར་བའི་{ལེ་ལོ}། དེ་མིན་ལ་དེར་འཛིན་ཆེ་བའི་{གཏི་མུག་}གིས་བསྐྱེད་པའི་སྲོག་གཅོད་སོགས་སྡིག་ལས་ བསགས་པའོ། །

<66>རྣམ་སྨིན་གྱི་ཀུན་ནས་ཉོན་མོངས་པ་ནི། དེ་ལྟ་བའི་ལས་བྱས་{པས་}བསྐྱེད་པའི་{འབྲས་བུ་}ནི། གླེན་ལྐུགས་{སྐྱབས་}བསྟེན་པའི་ནུས་པ་{མེད་}ཅིང་དགེ་ལས་ལས་{བྱོལ་}ཏེ་{སོང་}ནས་སྡིག་པས་འཚོ་བ་དུད་འགྲོའི་གནས་སུ་སྐྱེ་བ་{འཁྱམས་}ཏེ། གཅིག་ལ་གཅིག་ཟ་སོགས་ཀྱིས་སྡུག་བསྔལ་བའོ། །

<67>(སྤོང་བྱེད་གཉེན་པོའི་ངང་ལ་གནས་པ་ནི།) {སངས་རྒྱས་ང་ཡི་སྨོན་ལམ་གྱིས}། {གཏི་མུག་}གི་ཉོན་མོངས་པར་རྒྱུད་{བྱིངས་}བའམ་ལྷུང་ནས་རྣམ་རྟོག་སྣ་ཚོགས་ཤར་{བའི་}མི་ཤེས་{མུན་པ་}བྱུང་བ་{ལ}། ཆོས་ཉིད་ཀྱི་{དྲན་པ་}རིག་པ་{གསལ་བའི་མདངས་}གཟུང་འཛིན་བདག་རྟོག་གི་གོས་དང་བྲལ་བའི་རྗེན་པར་ཤར་བར་གྱུར་ནས། མ་རིག་རྣམ་{རྟོག་}སྤངས་ཤིང་{མེད་}པ་སྤྲོས་བྲལ་ཆོས་དབྱིངས་{ཡེ་ཤེས་ཐོབ་པར་ཤོག} ཅེས་སོ། །
