direction: ltr

(གཉིས་པ་སེམས་ཅན་གྱི་འཁྲུལ་གཞིས་མ་བསླད་པ་རིག་པའི་ངང་ལས་)མི་སྒོམ་པ་ལ། བདག་ཉིད་གཅིག་པའི་མ་རིག་པ་དང་མ་འདྲེས་པ་རིག་པའི་ངང་(སྒོམ་ཕྱིར་བསྟན་པ་ནི།) {དང་པོ་སེམས་ཅན་}སོགས་རྐང་པ་བཅོ་ལྔ་སྟེ། 

<29>{དང་པོ་}ཞེས་པ་སྤྱིར་རིག་པ་ཀ་དག་ལ་གློ་བུར་སེམས་ཀྱི་བསྒྲིབ་པའི་སེམས་ཅན་ལ་དང་པོའི་ཐོག་མ་མེད་དེ་ཐོག་མེད་ནས་འཁོར་བའི་ཕྱིར། འོན་ཏེ་གློ་བུར་ཏུ་ཡེ་ནས་ཀ་དག་དར་རེ་འཆར་ཚུལ་ལ་ལྟོས་ན་དང་པོ་ཡོད་དེ། གློ་བུར་འཁྲུལ་པ་ལང་བ་དེ་ཀ་དག་ལ་མེད་པ་གསལ་དུ་བྱུང་བའི་ཕྱིར་ཏེ། འཆི་ཁ་གཞིའི་འོད་གསལ་ལ་སྟོང་ཆེན་གྱི་རྗེས་སུ་འཁྲུལ་སེམས་བྱུང་བ་བཞིན་ནོ། 

<29>དེས་ན་{དང་པོ་}ནས་རང་བཞིན་གྱི་གཞི་རུ་གྲུབ་པ་ཀ་དག་ཆེན་པོའི་ངང་ནས་{སེམས་ཅན་}དུ་{འཁྲུལ་བ་}གློ་བུར་བྱུང་བ་{རྣམས}། {གཞི}འི་སྒྲ་ལྔར་འཇུག་པ་ལས་འདི་ནི་ཀ་དག་གི་ཡེ་ཤེས་གློ་བུར་སྒྲིབ་པར་འགྲོགས་པ་འཁོར་བའི་རྒྱུའི་ཆ་ལུང་མ་བསྟན་ལ་གཞི་རུ་བརྗོད་པ་ཡིན་ཅིང༌། 

<29>དེ་{ལ་རིག་པ་}མངོན་དུ་གྱུར་པ་{མ་ཤར་བས་}ན་ཡེ་ཤེས་རང་གི་ངོ་བོ་{ཅི་ཡང་དྲན་}པ་{མེད་}ལ་རིག་པའི་མདངས་སམ་གསལ་བྲལ་ཆ་ཏེ། {ཐོམ་མེ་བ}འམ་མི་གསལ་བ་ཡེ་ཤེས་སེམས་ཀྱི་དབང་དུ་གྱུར་པའི་ཆ་{དེ་ག་}བདག་ཉིད་གཅིག་པའི་{མ་རིག་}པ་ཞེས་བྱ་བ་འཁོར་བར་{འཁྲུལ་}བྱེད་རྩ་{བའི་རྒྱུ་}ཡིན་ནོ། 

<30>ཡེ་ཤེས་སེམས་རྨོངས་བའི་དབང་དུ་གྱུར་པའི་མ་རིག་{དེ}འི་ངང་{ལ་}དྲན་མེད་{ཧད་}པོར་གྱུར་པ་ཉིད་{ཀྱིས་}རྟོག་མེད་ཤེས་རིག་གི་རང་ཚོ་མ་ཟིན་པ་རྣམ་རྟོག་གི་རྒྱ་རུ་འཐུམས་པ་{བརྒྱལ་བ་}སྟེ། 

<30>སློབ་དཔོན་ཞི་བ་འཚོའི་དབུ་མ་རྒྱན་འགྲེལ་ལས། | [ཡུལ་ལྔར་ཆགས་པ་སེམས་ནི་བརྒྱལ་གྱུར་བ།།] | ཞེས་གསུངས་པ་བཞིན་ནོ། །

<30>དེ་ཡང་ཕྱོགས་ཀྱི་གླང་པོས། | [རྣམ་རྟོག་མ་རིག་ཆེན་པོ་སྟེ།། | འཁོར་བའི་རྒྱ་མཚོར་ལྟུང་བྱེད་ཡིན།།] | ཞེས་གསུངས་བཞིན། 

<30>རྟོག་པ་ཤར་བའི་སྟོབས་{ལས}། ཡུལ་ཡིད་འོང་ཞིག་པར་གྱུར་བའི་{དངངས་}པ་དང༌། ཡིད་མི་འོང་སྐྱེ་བས་{སྐྲག་}པ་དང༌། བར་མའི་ཡུལ་ལ་དཔྱོད་པའི་{ཤེས་པ་ཟ་ཟིར་འགྱུར་}པ་ནི། ལྷན་སྐྱེས་མ་རིག་པ་དང༌། 

<31>{དེ་ལས་བདག་}ལ་གཅེས་པར་འཛིན། {གཞན་}ཡལ་བར་དོར་ནས་{དགྲ}འི་ཆ{ར་འཛིན་}པ་{སྐྱེས་}པ་ཀུན་ཏུ་བཏགས་པའི་མ་རིག་པ་སྟེ། 

<31>རྒྱུད་ལས་ | [འཁོར་བའི་རྒྱུ་ནི་མ་རིག་པ།། | མ་རིག་པ་ནི་རྣམ་པ་གསུམ།། | བདག་ཉིད་གཅིག་པས་འཁྲུལ་རྩ་བྱས།། | ལྷན་ཅིག་སྐྱེས་པའི་རྟོག་པ་གཉིས།། | ཀུན་ཏུ་བཏགས་པས་ཡུལ་དུ་གྱུར།།] | ཅེས་གསུངས་པ་ལྟར་

<32>མ་རིག་པའི་དབང་གིས་སེམས་པ་གསུམ་འདུ་བྱེད། དེའི་བག་ཆགས་བགོས་པ་རྣམ་ཤེས། {བག་ཆགས་}ཅིག་ཆར་མ་ཡིན་པར་{རིམ་}{བཞིན}། ཆེར་{བརྟས་པ}འི་མིང་གཟུགས་སོགས་ནས། རྒ་ཤིའི་བར་གྱི་{འཁོར་བ}འི་རྟེན་འབྲེལ་{ལུགས་སུ་}འབྱུང་བར་{འཇུག་པ་བྱུང་}ཞིང་

<33>ལུགས་འབྱུང་གི་རྟེན་འབྲེལ་བཅུ་གཉིས་གྱི་ནང་ཚན་རྣམ་སྨིན་གྱི་ལམ་བདུན་པོ་{དེ་ལས་ཉོན་མོངས་}པའི་ལམ་{དུག་ལྔ་རྒྱས་}ཤིང༌། 

<34>{དུག་ལྔ}ས་བསྐྱེད་པ{འི་ལས་}ཀྱི་ལམ་འདུ་བྱེད་དེ་དང་སྲིད་པའི་ཚུལ་དུ་བསགས་པ་ལ་བརྟེན་ནས་རྣམ་སྨིན་འབྱུང་{ལ}། དེ་ལས་ཀྱང་ཉོན་མོངས་སྐྱེ་བ་སོགས་ཀྱི་འཁོར་བ་འགལ་མེ་བསྐོར་བ་བཞིན་{རྒྱུན་ཆད་མེད་}པ་ནི། 

<34>འཕགས་པ་ཀླུ་སྒྲུབ་ཀྱིས། | [ལམ་གསུམ་ཐོག་མཐའ་དབུས་མེད་པ།] | ཅེས་གསུངས་པ་བཞིན་ནོ། །

<35>འཁྲུལ་པ་འབྱུང་ཚུལ་{དེ་}ལྟ་ཡིན་{ཕྱིར་སེམས་ཅན་}རྣམས་འཁོར་བར་{འཁྲུལ་པའི་}ལྷན་ཅིག་བྱེད་རྐྱེན་རང་བཞིན་གྱི་{གཞི}ས་བྱས་ཏེ། 

<36>ཉེར་ལེན་གྱི་གཞི་ནི་སེམས་ཀྱི་དབང་དུ་གྱུར་པས་ཡེ་ཤེས་རང་གི་ངོ་བོ་{དྲན་}དུ་{མེད་}པ་བདག་ཉིད་གཅིག་པའི་{མ་རིག་}པ་{ཡིན་པའི་ཕྱིར་}ན། {སངས་རྒྱས་}ཀུན་ཏུ་བཟང་པོ་{ང་ཡི་}དོན་དམ་མངོན་དུ་འགྱུར་བའི་{སྨོན་ལམ་}འདི་ཉིད་ཀྱི་མཐུ{ས}། སེམས་ཅན་{ཀུན་གྱིས་}རང་གི་ཆོས་ཉིད་སེམས་ལས་འདས་པའི་{རིག་པ་}ཀ་དག་ཆེན་པོ་རང་ངོ་{ཤེས་}པ་མི་བརྗེད་པའི་དྲན་པ་ལྡན་པའི་གོམས་པ་མངོན་དུ་འགྱུར་བར་{ཤོག} ཅེས་སོ། 

<37>ལྷན་སྐྱེས་ཀུན་བཏགས་ཀྱི་མ་རིག་པ་དང་མ་འདྲེས་པ་རིག་པའི་ངང་སྒོམ་བྱེ་བྲག་ཏུ་བསྟན་པ་ནི། {ལྷན་ཅིག་སྐྱེས་པའི་}སོགས་རྐང་བ་བཅུ་གཅིག་གིས་བསྟན་སྟེ། ཆོས་ཉིད་ཀྱི་བསྒྲིབས་བྱེད་དུ་ཡེ་ནས་{ལྷན་གཅིག་}ཏུ་{སྐྱེས་པའི་མ་རིག་པ་}ནི། ཀུན་གཞིའི་རྣམ་པར་{ཤེས་པ}འི་མཚན་ཉིད་ཅན། ཡེ་ཤེས་ཀྱི་ངོ་བོ་{དྲན་}དུ་{མེད་}པའི་བརྗོད་འབྱམས་སུ་{ཡེངས་པ་ཡིན་}ལ༑ 

<38>མེད་པའི་ཆོས་{ཀུན་}ལ་ཡོད་པར་རྟག་{ཏུ་}སྒྲོ་{བཏགས་པའི་མ་རིག་པ་}ནི། ཡིད་དང་ཉོན་ཡིད་ཀྱི་ཆར་གཏོགས་{བདག་གཞན་}ཐ་དད་{གཉིས་སུ་}སྒྲོ་འདོགས་ཀྱིས་{འཛིན་པ་ཡིན་}ལ། 

<39>དེ་ལྟ་བུའི་{ལྷན་ཅིག་ཀུན་བཏགས་}ཀྱི་{མ་རིག་}འདི་{གཉིས་སེམས་ཅན་ཀུན་གྱི་}འཁོར་བའི་{འཁྲུལ་}པ་བསྐྱེད་པའི་རྒྱུའི་{གཞི་ཡིན་}ནོ། །

<40>{སངས་རྒྱས་}ཀུན་ཏུ་བཟང་པོ་{ང་ཡི་}ཆོས་ཉིད་མངོན་དུ་འགྱུར་བའི་{སྨོན་ལམ་གྱིས}། {འཁོར་བའི་སེམས་ཅན་ཐམས་ཅད་ཀྱི་}རྒྱུད་ལ་ཡོད་པའི་{དྲན་མེད་འཐིབ་བའི་}མི་ཤེས་{མུན་པ་}ལྷན་སྐྱེས་མ་རིག་དེ། གཉུགས་མའི་དྲན་པ་ལ་གནས་པའི་ངང་སྒོམ་གྱིས་{སངས}། 

<41>{གཉིས་སུ་འཛིན་པའི་ཤེས་པ་}ཀུན་བརྟགས་ཀྱི་མ་རིག་དེ་ཤེས་རབ་ཆེན་པོ་ལ་གནས་པའི་ངང་སྒོམ་གྱིས་དབྱིངས་སུ་{དེངས}། 

<42>རང་རིག་མངོན་དུ་མ་གྱུར་པའི་ཆ་ལུང་མ་བསྟན་དེ། བདག་ཉིད་གཅིག་པའི་མ་རིག་པ་སྟེ། དེའི་གཉེན་པོ་{རིག་པའི་}ཡེ་ཤེས་གཅེར་བུ་ལྷང་ངེའི་ཚུལ་དུ་{རང་ངོ་ཤེས་}པའི་ངང་ལ་གནས་པའི་ངང་སྒོམ་མཐར་ཕྱིན་{པར་ཤོག}། ཅེས་སོ།  །འདིས་ནི་དྲན་པ་དང་ཤེས་རབ་ཡེ་ཤེས་གསུམ་ཚང་བ་སྒོམ་གྱི་གནད་མ་ནོར་བ་ཡིན་པས་དེ་དག་ལེགས་པར་བསྟན་ཏོ། །
